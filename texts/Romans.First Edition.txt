1.1 PAul wuttinnúmoh Jesus Christ, weéhkomau Apostleúuneat, chippunau en wunnaunchem8kaonganit God.
1.2 Ne quoshaúop negonnáeu, nashpe ukquoshodtumwaéneumoh, ut wunneetupánatamwe wussukwhonganit.
1.3 Papaume wunnaumonat Jesus Christoh Nullordum, nôh áyeuómukup wutch 8skannem Dávid neáunag weyaus
1.4 Kah noh menuhkesueu wahteauwahuómukup 8naumonainneát God, neaunag wunneetupánatamwe Nashauanit, nashpeu omohkénat wutch nuppunát.
1.5 Nagum nashpeu nutattumúnumumun kitteamonteánittúonk, kah Apostleu8onk, wutch nosweetamunat wunnamptamóonk, kenugke wame wutóhtimóneat, wutche 8wesuonk.
1.6 Kenugke naghok, kenaau wonk weéhkomonche Jesus Christ.
1.7 Wame neg áyitcheg ut R8me, womónoncheg God, weekomutcheg wúnneetupanatogig: kitteamonteaniteáonk appetunk8k, kah wunnohteáonk, wutch Godut k8shinnónut, káh wutch Lord Jesus Christ.
1.8 Negonne nuttabattantamau Nummánitt8m, nashpe Jesus Christ, wutche kenaau wame, newutche k8namptam8ongan8 kekét8hkontamun pannuppu wame muttáohkut.
1.9 Newutche God n8wauwaéneum, noh wâussumog ut nunnashauonganit, ut wunaunchem8kaonganit wunnaumonat, matta kutáhqueu peantamwánshin8mw8 nagwutteaeu ut nuppeantam8onganit
1.10 Weéhquetumon, (tohneit yeuyeu n8nâmôushónat maumachish, nashpe wuttinnanatam8onk God) kuppéyaonunaóut.
1.11 Newutche kukkodnâunnumw8, onk woh kittinnumaúunnumw8 nawhutch Nashauanittue mag8onk, onk woh kummenuhkéhitteamw8.
1.12 Nne, onk woh nuttáphit, kenaau wonk, nashpe pásukquinnu wunnamptamunat, kenaau, kah neen wonk.
1.13 Màtta kuttinanumuñ8mw8 matchaog wahteau8k, neematog, m8chikut nompe kukkod peyaônnunnaóut (qut ne pajeh wuttame n$nih) woh nutàhtauunnat nawhutch meechumuonk ut kuhhogkaóut wonk, neane kenugke onkatogig Gentilsog.
1.14 Nunnánauànumóog Greeksog kah Barbariansog, naneeswu waantamwog kah as8tuog.
1.15 Newutche, an8hqunum, nukq[u]ashwem kukkuhk8tomaúunnunnaóut wunaunchem8kaonk kanaau wonk apéógish Rome.
1.16 Newutche matta nutakodchuwóntam8h 8naunchem8kàonk Christ: newutche ne ummenuhkésuonk God, en wadchanuaonganit, en nish$noh pasuk noh wanamptog, negonne en Jew, neit wonk en Greek.
1.17 Newutche ne ut wussampweusséonk God wahteauwahuau wutch 8namptam8onganit onk yean 8namptam8onganit, neansukwhosik, wunnomwaussécheg nashpe pomantamwog wunnamptam8onk.
1.18 Newutche ummusquantam8onk God nàhtuhkon wutch kesukqut, ayeuuhkone wame ummatcheseongan8 kah panneusseongan8 wosketompáog, neg tohqunukeg wunnomwàyeuonk, ut panneusseonganit.
1.19 Newutche, ne woh wahteaumuk papaume God, nah wahteauwaheon, newutche God nàh wunnóhtinnónáh.
1.20 Newutche nish wutasámpamukquodt8mash, wutch weske kutchissik muttaok, nish pahke nôgquodtash, wahteauunash nashpe nish kesteausikish; máchemóhtág ummenuhkesuonk, kah Ummanitt88onk, nemehkuh nag matta tóhnomáun8h.
1.21 Newutche wáheáhettit Goduh, matta 8wowussumóh neáne Godut, kah matta tabuttantam8og, qut tahn8cheyeu8og ut wuttenanatam8ongan8ut, kah ummattammagwe wuttahhou, pohkenai.
1.22 Oowaantamwanumwunneáóut, nag mattammag8og.
1.23 Kah ôs8wunuumwog wussohsumóonk[-]matta aunnunn8g God, en nunneukontonk anit ogquehteaúsu anunnuk wusketomp [kah &] psuksesog, & yauogkontont puppinashim, kah papumompakéchég.
1.24 Newajeh God nah wonk aninnumauont én nanwunn8dsquaúonk, nashpe nawun8dsquaáonk nehenwonche wuttahh8wout, mishananittuog nehenwonche wuhhogkauh.
1.25 Neg qunnuppinnumwog 8nomwàyeuonk God, en pann8waonganit, kah waussittúmwog kah quttiánatamwog ne kestausik, ánue onk noh kesteúnkup, noh wânánumit micheme. Amen.
1.26 Yeu wajeh God aninnumauont en nishkeneúnkque womónittúonk, newutche ummittamwoss8oh ôs8wunnumwog wussampweáúwohteaonk, na en ayeuuhkonittue ahett8onittimuk.
1.27 Kah netátupe wonk wosketompaog, nogkodtumohettit wussampwe auwohteaongan8 mittumwossisoh, chikohsumàdtúog 8womónittuongan8 wosketompaog en wosketompáut, usséog ne nishkeneúnkquok, kah attumunittuog ne wutunkquatunk ummatcheseonk neáhunag.
1.28 Kah neáne matta tohhentupánatamóog wadchanónáh God ut 8wahteauonganit, God wuttinnumauoh en mattammágue unnantam8onganit, ussenat yeush matta wanégennunógish.
1.29 Nómwameechumméhettit wame pánneusseongash, nanwun8dsquauonk, matcheseonk, ahchewontamóonk, ishskauánittúonk numwohtóog ishkauánittúonk, shehteaonk, penuanittónk, as8kekodteám8wonk, matánittúonk, kéhkemwae matchéhcheg.
1.30 Saképwuttogig muppusk, sekeneaúoncheg God, matchenáneteacheg, péhtuánumóog, máskoácheg, ogkeniántogig m[â]mahchúhkish pannesehtaoncheg 8chetuongan8uh.
1.31 Matta wohwohtam8gig, pohquenúkig wunn8waónk, máneáneteácheg, konteteáutteáusitcheg matta monaneteagig.
1.32 Tohkônogque wahteáuunneau 8sittum8onk God (neg asécheg nish matcheseongash, tummúhh8wáog nuppun) qut ohnch matta webe wutusséinneau, qut tápeneauáog ne asenutcheh.
2.1 NEwutche matta toh kittinnaumàsu, woi wosketomp howan ken wasittuman: newutche onkatuk wussumat, k8sum kuhhog, newutche ken k8sittum, nish nan kenompe usséenash.
2.2 Qut nuppahkontamúnan 8sittumm8onk God w[n]nnamúhkuteyeu8, papaume nag ne asécheg.
2.3 Kah kuttenantam, woi wosketomp, wâsumat neg nish asécheg, kah kenompe ussenash, woh kutómweetam 8sittum8onk Gód
2.4 Asuh kummishanontam weenaìéeke 8nénehhuwaonk, kah uppahtsuonk, kah wussepe pahtsúonk, sun mat k8wâhteo8h, 8nenehhuwáonk God as8wuhteaúmw8 en aiuskoianatamunat.
2.5 Qut neàne menuhkag, kah mat aiuskoianatam8mun8 kuttah kutawànum musquànitúonk, na en musquánittuonganuk késukok, kah pahke naumug wussampu wussittumóouk God.
2.6 Noh anúnkquodtauont nish$noh howáne ne aséinit.
2.7 Neg mánunne nagwûtteápitcheg sampweussénát nàtinnehamwog sohs[h]móonk, kah quttiánittúonk, kah michémappúonk neh wuttinnúmauoh micheme pomantamóo[u]k.
2.8 Qut nag penuanitteácheg, kah matta n8sweetam8gig wunnomwaéyeuonk, qut n8sweétamwog panneusséonk, neh wuttinnúmauoh, jishánittúonk kah musquánittúonk.
2.9 Unkquanumm8onk, kah wuttammepunnaonk, nish$noh howan uhketeahogkôunuh noh matcheséit, negonne Jew, kah wonk nahohtôeu Greek.
2.10 Qut sohsum8uk quttiánittúónk, kah wunnohteàonk en nish$noh howan 8nésen, negonne Jew, kah nahohtôeu Greek.
2.11 Newutche God matta tohhentupánumáuou wosketompuh.
2.12 Newutche neg matchesécheg asquam ânaúmatuónganunn8g, pish auwakompanáog, asquam anáumatuonganógkup: kah neg matchesecheg ut agwe naumatuonganit, nag pish wussumóog ut naumatuonganit.
2.13 Newutche matta neg n8togig naumatúonk, sampweogquanumóog anaquabit God, qut neg asécheg naumatúonk sampweogquanumóog.
2.14 Newutche gentilsog, matta wadtinnáumatuonganégig: áhenniyeuongane asehettit nish wàdtaumáugish naumatuonganit: yeug matta wuttinnaumatuonganéog, nehenwonche unnaumatuog.
2.15 Yeug náhtitteâog wuttusseonk naumatuonk wussukwhôsu ut wuttáhh8wout, ummetáhhànitt8m8oh wauwau, kah wuttenanatam8ongan88ash mattamanittúm8ash asuh wunnomanittúm8ash.
2.16 Ne kesukok God wussittuk ukkémeusseongan8ash wosketompaog nashpe Jesus Chri[,]st, neaunag n8naunchem8kaonk.
2.17 Kusseh kuttéhhenit Jew, kah kuppaúbatantam naumatuonk, kah muskoag Goduh
2.18 Kah k8wahteóh wuttenanatam8onk kah kukqutchteoh yeush pén8womáugish, kukkuhk8tomont wutch naumátuonganit.
2.19 Kah wunnamuhkut kuttenantam nussámp8wun noh pâgkenuk, kah n8wequasumau neg pohkenánamutcheg.
2.20 Kah nukkodteáhtim as8kitcheg, kah kohk8tomaúont mukkiésoh, ken kup$piuhsukkóhtóh wahteauonk, kah naumatúe 8nomwayeuonk.
2.21 Newutche ken kohk8tomaúat onkatuk, sunnummatta kukkuhk8tomaúoh kuhhog? kukk8tomauadt, wosketomp kum̃8tukitch, onk ken kukkomm8t?
2.22 N8waan wosketomp mamasukitch, onk ken kummámus, kah pagkenadt nunnúkontunganog, kukkomm8tum God?
2.23 Ken màskowáan naumatuonk, póhqunadt naumatuonk, kummishan[á]num God?
2.24 Newutche 8wesuonk God blasphemóntamun ut kenugke penuwohtu ut nashpe kenaau, neànsukwhôsik.
2.25 Newutche quôshqusausuonk, wunnamuhkut wunnenehuómwau nanauwéhheadt naumatuonk, qut ken Póhquanuman naumatuonk, kukquoshqusaúsuonk, mokquoshqusausuonganun8.
2.26 Newutche yeug matta quoshqusausekig ussehettit wussampweusseonk namatúonk, sunnummatta um̃atquoshqusauséonk yanóntam8un quoshqusaúsinneaat?
2.27 Kah matta quoshqusauséonk neanaiyeúm8uk, usséit naumatuonk, suñummatta k8sumukk8un, nashpwe wussukwhonk, kah quoshqusaúsuonk, panneusséan naumatúonk?
2.28 Newutche matta noh Jew noh webe woskéche, asuh matta ne quoshqusaúsuonk, webe woskeche, weyausut.
2.29 Qut noh Jew noh anómut àdtuneusseit kah ne quoshqusaúsuonk ne óhtag metahut ut nashauonganit, kah matta webe wussukwhonganit, noh waeénomàonk mat wutch wosketompatu, qut God.
3.1 NEit teag 8tahtauun Jew? asuh tohhen wunnégen quoshqusaúsuonk?
3.2 Mónat nishnoh$hen: negonne newutche nag ahtohshónaopash manittóeyeuongash.
3.3 Newutche toh woh$hen nawhutche mat wunnamptamohettégis? uppann8wohtam8ongan8 sun woh matchéhtea8m8 wunnamptam8onk God?
3.4 God quhteiteaj, nux, wunnómwaenúutch God, kah nish$noh wosketomp pann8waenúutch neansukwhôsik, onk woh kussampweunnéhhuk kussuwongash, onk woh kussóhkos wussumunnumuk.
3.5 Qut nussampweusseonganun, wáeenótuk wussampweusseonk God, toh woh nussimun, sun God matta sampweussen, sasámatohhukquéog? (nutogquontauwam wosketompaut)
3.6 God quhteiteaj, newutche toh$hen pish wussittum muttaok?
3.7 Newutche 8nomwàonk God m8cheke anéukog nashpeu nuppann8wáyeuwonk en wussohsumm8onganit, neit tohwhutch en wussimimuk matchéseaenúut?
3.8 Kah matta neáne nukkekommue unnàunchem8wounkk8unnonog, kah neane nawhutch n8waog, wussinneau, matcheussehtuh onk oh wunnégenin8g, nag wutonkapunnaongan8 sampoi.
3.9 Toh kô n$nih? kenaau nag kutanue wunneetomóunnónog? matcháug, newutche kummáhche wahshánitteámun, na neeswe Jewsog kah Gentilsog, nag wame apeúog agweu matchet8onganit.
3.10 Neansukwhôsik, matta howan wussampweu ussen, matta pasuk.
3.11 Matta howan 8wóhtam8, matta howan natinneahwhoou Goduh.
3.12 Wame panneauog, nag moáeu wanne teag wunnégeninn8, matta howan 8nésu, matta pasuk.
3.13 ukquttunkan8 pohquashin wenohkeét ut weenannuóut as8kekodteúm8og, wutuhquoshquehteum Asps, agwu wussissitt8nuwout.
3.14 Wutt8n numwohteau mamatcheyeuonk, kah weesogkinn8wonk.
3.15 wusset8wóash kenupshóm8ash nushukkonát.
3.16 Paguanuonk kah onkquommom8onk umayeuout.
3.17 Kah wunohteaongane may wanne wahteau8og.
3.18 Wanne qushaonk God ohtáno anaquohtag wuskesukk8moash.
3.19 Yeuyeu n8wohteómun, nish$noh ne an8wadt naúmatuonk, unnau nah agwu naumatuonganit [à]pinutche, onk woh nish$noh mutt8n kuppôhosu kah wame muttaok woh agwu appeog 8ssittum8onganit God.
3.20 Newajeh nashpe ussenat toh anawuttog naumatuonk wanne weyaus sampweogquanum8un ut anaquabit newutché nashpe naumatuonk n8wahteomun matcheséonk.
3.21 Q[n]t yeuyeu wussampweusseonk God matta naumatuonganinn8ut náhtuhkon, wauwon nashpe naumatuonk, & quoshodtumwaenuog.
3.22 Ne wussampweusseonk God, nashpe wunnamptam8onk Jesus Christ, en wame, kah út wame neg wanamptogig, newutche na mattà pen8womaunn8h.
3.23 Newutche wame matcheseog, kah n8nuhkomwog wussohsumoonk God.
3.24 Nannouwe sampwenehit nashpe ukkitteamonteánitteaonk nashpeu wuttóadtuhkôsuwaonk Jesus Christ.
3.25 Neh God kàhtimonche pas8tshauittuonk nashpe wunnamptam8onk ut 8sqheonganit, wahteauwáhuonah wussâmpweusséonk, uppaúmukómunat matcheseongash nish màhche n$nagish, nashpe uppahtsinneàt God.
3.26 Wahteauwáhuwonàt, nussim, yeu ahquompak wussampweusséonk, onk woh sampweusseaenú8, kah noh sampwenéheont wanamptog Jesus.
3.27 Uttiyeu mishkôaonk neit? pogkeetamuni, teagwu nashpe enaúmatúonk? anakausuongash? matchaog, qút nashpe unnàumatuongane wunnamptam8onk.
3.28 Newajeh wáhshadtuog, wosketomp sampwenéheau nashpe wunnamptam8onk, matta ussenah toh ánawuttog naumatuonk.
3.29 Noh ummanitt8m8oh webe Jewsoh? sunnum$matta wonk pen8wohteáog? nux, pen8wohteáog wonk.
3.30 Newutche pasuk nont God, noh sampwenéhuadt quoshqusausuonk nashpe wunnamptamóonk, kah matta qushqusaúsuonk nashpe wunnamptamóonk.
3.31 Newaj matta tohkentuppéhheógkut naumatuonk nashpe wunnamptamóonk? God quhteiteaj, nux, nummènuhkehteómun naumatuonk.
4.1 NEit toh woh nussimun, n8shun Abraham nashpeu weyaus mishkómin?
4.2 Newutche sampwenehettis Abraham nashpe anakausuongash, ohtau ne woh mashkoadt: qut matta ut anaquabit God.
4.3 Newutche toh n8wóm8 wussukwhonk? Abraham wunnamptaúau God, kah ogquóantàmun wunnomwausseonganit.
4.4 Yeuyeu noh anakaúsit, wutonkquatunk matta ogquoantam8un kitteamonteanum8onganit, qut wuttumhóuon.
4.5 Qut noh matta anakaúsig qut wunnamptaúont noh sampweunnéhheónutcheh matchét8óh, 8namptám8onk ogquoantamun sampweusseonganit.
4.6 Neáne wonk David náhtitteop wunánumàonk wosketomp, God âgquoantamaúont sampweússeonkanit, matta anakausénat.
4.7 Wunnánumóog neg, ummatcheseonganoash ahquoantamaúut, kah wuttishkeseonganash unkwhósik.
4.8 Wunnanumau wosketomp Lord matta ágquoantamaúonk matcheseonk.
4.9 Neit yeu wunánittuonk webe peyaum8 quoshqusaúsuonganit? asuh wonk matta quoshqusausegig? newutche nussimun, wunnamptàm8onk ogquoantamaúun Abraham wunnómwausseonganit.
4.10 Uttoh ohquoantamunás neit? mahche quoshqusaúsit, asuh asquam quoshqusaúsig? matta mahche quoshqusausinneàt, qut asquam quoshqusaúsit.
4.11 Kah attumunum kukkinneasúonkane quoshqusaúsuonk, sampwenehittúe kukkinneasuonk nashpe wunnamptamóonk, ne ahtunkup asq quoshqusauseg, onk woh neh wut8shinneauh wame wunnamptogig, tôhkônógque matta quoshqusauséinneau: wunnomwáusséonk wóh ogquoantamauóog wonk.
4.12 Kah woh wut8shinneáuh quoshqusaúsuonk, matta webe nag quosqusaúsitcheg, qut neg aóncheg wutanehtuonganit onamptam8onk n8shun Abrahám; ne ahtunkup asquam quoshqusaúseg.
4.13 Newutche ne ukquoshaumàonk, pish kutauskodtùhsin muttaok, matta wutàhtaoúun Abraham kah 8skânnemuneoh, nashpeu naumatúonk, qut nashpe wunnamptam8e wussampwenéhuwaonk.
4.14 Newutche neg ápitcheg ágwe naumatuonganit, ahtaúhettit, wunnamptam8onk tahn8cheyeu8, kah quoshauwáonk matta tohhentuppáno.
4.15 Newutche naumatuonk usseu musquànittuonk, newutche na matta adt naúmatuonganinn8g, na wanne panneusseonganinn8.
4.16 Newutche nashpe wunnamptamóonkanú8, onk woh nashpeu kitteamonteanittuonkanú8, onk woh quoshauwáonk papàneyeú8 ut wame mukkiesit: matta webe nag wadt[n]aúmatuonganitcheg: qut neg wonk ahtunkig wunnamptam8onk Abraham, noh wadt8sheog wame.
4.17 (Neánsukwhósik kummáhche ayéuunup wut8shimau monatash wutóhtimoneash) neh wutógqunneunkqussinneuh wanamptaúoncheh, God neh pâmontamwáheunt nupp8oh: kah wesuonganukóntam nish matta ohtán8gish, onatuh ne óhtag.
4.18 Noh ayeuuhkone annoausuonganit, wunnamptam ut annóausuonganit, onk noh woh wut8shin ut monatash wutahtimóneash, neaunag nean8wómukup, ne pish yáne keneechanog.
4.19 Kah matta n8chumwàn8g wunnamptam8onk, matta natwanumóou nehenwonche wuhhogkuh mahche nuppuk, nógqut pasuk8we kodtumwóhkog, asuh matta noh nap8m8uk wutohappimuk8moh Sarai.
4.20 Matta papannùmw8 ukquoshaumuwáonk God, nashpe pann8wóhtam8onk: qut menuhke wunnamptam, sohsumwáheont God.
4.21 Kah pakodche wunnamptog, uttôh anukquoshauop wuttápenumun wonk ussénat
4.22 Kah newajeh ogquoantámaúut wunnomwausseonganit.
4.23 Kah matta wussukwhosup wutche nagum nusseu, ne ogquoantamauónat.
4.24 Qut kenaun wonk, noh pish hôwan ogquoantamaúut, wunnamptaúogkut neh omohkinutche Jesus Kelordumun wutch nuppunat.
4.25 Noh pâs8wutup wutch nummatcheseonganash, kah wonk omohkeu wutch kussampwen[é]hhitteaongan.
5.1 NEwajeh sampwenéhhunog nashpe wunnamptamóonk, n8nohteàunnómun God, nashpe nuppiahquetum8m Jesus Christ
5.2 Nagum nashpe wonk nuppeyaúmun, nashpe wunnamptamóonk, yeu en kitteamonteânitteáonk
5.3 Kah matta ne webe, qut wonk n8weekontamumun ut wuttammepunnaonganéhtu, wahteaúog, wuttammepunaonk mànunnushúkqunau.
5.4 Kah manunnissuonk nuppàhkontamwahukúmun, kah pahkontamúonk, nuttann[ô]ushúqunan.
5.5 Kah annoaúsuonk matta nutakodchuw[â]hukk8unan, newutche 8womoausuonk God wusseáhhamun ut nuttahunonut, nashpe wunneetupanatamwe nashauanit, noh ánumónteaógkup.
5.6 Newutche asquam manuhkeséog, kuhk8wáe aquompiyeuút, Christ nuppowónau matcheétowoh.
5.7 Newutche matta woh howan nuppowónoh sampweusséaen, ohnchikôh pâguodche nuppowónau howáne wanesénitcheh.
5.8 Qut God waeenodtum k8womonuk8wonganun, newutche matcheseaenúeog, Ch[t]ist kenuppowònukqun.
5.9 Neit ánue m8cheke, mahche sampwenéhhunog nashpe 8sqhéonk, n8wadchànitteàmun wutch musquànittuonganit, nashpe nagum.
5.10 Newutche áyeuwéhteanúeog, n8nohteàunnómun God, nashpe wunnupp8onk wunnaumonuh, ánue m8cheke, mahche wunnohteaog, n8wadchanitteamun nashpe uppomantamóonk.
5.11 Kah matta ne webe qut wonk n8weekontam8unnómun God, nashpe nuppiahquttum8mun Jesus Christ, noh nashpe nutattumúnumúmun nànauànittuonganun.
5.12 Newutche, neane nashpe pasuk wosketomp matcheseonk petukódtunk muttaohkit, kah nupp8onk nashpe matcheseonk, kah neméhkuh nupp8onk nuhkúhkauau wame missinninnúog, newutche wame matcheséhettit.
5.13 Newutche, nô pajeh ut naumatuonganúuk, matcheseonk ohteau muttaohkit, qut matcheséonk matta nutúspunànuk8unan, asquam anaumatuonganunnogkup.
5.14 Qut nupp8onk wutch Adamwàut onk nô pajeh Moses$ut, nah wunnànauwunuh nag matta matcheségig neanagkup um̃atcheseonk Adam, noh 8kukkinnéasúmunuh noh woh paont.
5.15 Q[n]t matta neane matcheseonk, newonk yàne nanowe mag8onk; newutche, wutch ummatcheséonk pasuk, monaog nupwéhettit. ànue onk yeu, kitteamonteanitteàonk God, kah mag8onk nashpe kitteamonteanitteàonk, nashpe pasuk wosketomp, Jesus Christ, ummishteaúun en monàcheg.
5.16 Kah matta neane nashpe pasuk matchesit, ne mag8onk: newutche, mô wussittumóonk nashpe pasuk wutch awakompanáonk: qut nanowe ahquoantamóonk monatash mátcheseongash wutch sampwenéhittàonk.
5.17 Newutche, wutch pasuk ummatcheséonk, nupp8onk nànawunuk nashpe pasuk, ànue onk yeu nag m8cheke attumunûkeg kitteamonteànittúonk kah mag8onkane wunnomwausséonk, nag nànawúnumwog ut pomantam8onganit, nashpe pasuk Jesus Christ.
5.18 Newajeh, nashpe pasuk matcheséonk, nuhkuhkom wame awakompanàonk: netatup nashpe pasuk wunnomwausseonk kitteamonteànitteaonk nuhkuhauau wame missinninnuh en sampwenéhettuongane pomantamoonk.
5.19 Newutche, neyane nashpe pasuk wosketomp uppanneusseonk, monàog matcheseàhheog: netatupe nashpe pasuk wosketomp wunn8swétamóonk, monàog sampweseaheog
5.20 Kah wonk naumatuonk petutteau, matcheseonk woh nàno missi; qut matcheseonk náno méhsag: kitteamonteanittúonk ànue nàno missi.
5.21 Onk woh, neane matcheseonk nanawunuk wutch nupp8onk: netatuppe woh kitteamonteànitiúonk nanawunnuwóm8onk nashpe sampweusséonk, en micheme pomantamóonk, nashpe Jesus Christ nuppiahquetum8mun.
6.1 NEIT toh woh nussimun? sun woh nutàpimun ut matcheseonganit, kitteamonteanittúonk wóh nàno missi?
6.2 God quttittaj, neénawun nap8ogish ut matcheseonganit, toh woh nuttinne pomantamunàn ne$ut?
6.3 Matta k8wahteauòmw8, neàdtahsuog kôdchessumweogish ut Jesus Christ$ut, nukkutsumitteàmun en wunnupp8wonganit?
6.4 Newajeh k8weecheposikinnutteànan, nashpe kutchessumàonk ut wunnupp8onganit, onk woh neyane Christ omohkeàhhont wutch nuppunat, nashpe wussohsumóonk wut8shimau, netatupe neenawun wonk woh nuppomushomun wuske pomantam8onganit.
6.5 Newutche moeu ohkéhteaogkus ne ágqueneungquok wunnupp8onk, nenaau wonk nutogqunneongqussimun wutómogkeonganit.
6.6 Yeu wahteómuk, nunukkonneayeúmun weech púmmetunkuppúnauónuh, onk woh wuhhogkuh matchétuonk w[n]nnéhtouun, ne wutch n8che matta woh ken8sweétam8mun matcheséonk.
6.7 Newutche noh napuk, chippeu wutch matecheseonganit.
6.8 Yeuyeu weeche nupp8wónogut Christ, pish wonk k8weeche pomantam8m8un:
6.9 Wahteaúog, Christ ómohkeahit wutch nupp8onk, matta wonk má nupp8, nupp8onk matta wonk wunnànawunuh.
6.10 Newutche ne nàpuk, nupp8 ut matcheseonganit pasukqut, qut pomantog, pomantam8wónau Goduh.
6.11 Netatuppe ohquànum8k kuhhogkaôog wunnamuhkut nàpumuk ut matchesénat, qut pamòntamuk ut Godut, nashpe Jesus Christ nuppiàhquttum8mun.
6.12 Matcheseonk newaj ahque nanaàno[n]ch ut nupp8e kuhhogkaóut, onk woh ken8sweehtamumw8 ne nanwékodtantam8onganéhtu.
6.13 Kah ahque nogquenum8k kuppómp8chàiyeum8ash panneusseongane auwohteaongash en matchesenat, qut nogquegk Godeiyeu, onatuh yeug pomontogig wutch nuppunnat: kah kuppomp8chaiyeum8ash onatuh sampweusseonge auwohteaongash en Godut.
6.14 Newutche matcheseonk matta woh kenànáwúnuk8mw8, newutche matta kupappúmw8 agwe naumatuonganit, qut agwe kitteamonteànittuonganit.
6.15 Tohkôeu? woh nummatcheussémun newutche matta nutappemun agwe naumatuonganit, qut agwe kitteamonteanitteaonganit? God quhteihteaj.
6.16 Sunnummo k8wàhteaúmw8, n$noh anógqueònóg wuttinninnúmoh wunn8sweetunkqunat; kenaau noh wuttinúmoh noh n8sweéhtauóg; uttoh en matcheseonganehtu en nuppowonganit, asuh sampweusseonganehtu, en sampwenéhettuonganit?
6.17 Qut God tabuttantamaùunaj kenaau 8tinninnúmunneat matcheseonk, qut yeuyeu ken8sweehtamw8 wutch kuttahh8wóut, neahhennukkuhk8tumwuhteamuk, ne kohk8tamaúunógus.
6.18 Neit kutchippenitteanaóut wutch matcheseonganit, neit kenaau 8tinninnúmuneuh sampweusséonk.
6.19 Nussôim neahettit missinninnúog, newutche wun8chumwésuonk keyaús8: newutche neane nogqunnumogkup kuppomp8chaiyeum8ash 8tinninnúmunneat niskenéunkqussúonk, kah matcheseonk, en matcheseonganit: netatuppe yeuyeu nógqunnum8k kuppompochaiyeum8ash 8tinninnúmunneat sampweusseonk en sampweusseonganit.
6.20 Newutche kenaau wadtiñenumit matcheseonk, kutchippémw8 wutch sampweusseonganit.
6.21 Toh kittinnummeéchumim8us yeush wutche, nish yeuyeu waj akodchuógish? newutche yeush adtwóhkukquóshik nupp8onk
6.22 Qut yeuyeu chàpinnitteáog wutch matcheseongánit, kah wadtinninnúmit God kutahtómw8 kummeechummuongan8 en sampweusseonganit, kah naut wohkukquoshik micheme pomàntum8onganú8.
6.23 Newutche wutonkquatunk matcheséonk nupp8onk, qut ummàg8o[u]k God, ne micheme pomantámóonk, nashpeu Jesus Christ nuppiahquttum8mun.
7.1 SUnnum$matta k8wahteaumw8 neematog (newutche nag nukkinn8nóog wahteunkig naumatuonk) naumatuonk nanauwúnau wosketompuh nisháhtepomantog?
7.2 Newutche mittámwossis woh asukiit, noh kenéhpsu wásukut nashpe naumatúonk nishóhkepomantog: qut 8wásukie nupuk, noh ómpeneau wutch wuttinnaúmatuonganit wessukeh.
7.3 Newaj wásukeh pomantamunit weetauomóut onkatogke wosketompuh, pish hennau manúsquaaúsuénin: qut wásuke nuppinit, neit chipappu wutch ne naumatuonganit, newaj matta manusquaaúsuenúeg tohkonogque weetauómont onkatogke.
7.4 Newutche neematog, kenaau wonk kenupmw8 ut naumatuonganit, nashpeu wuhhogkuh Christ, onk woh k8weetaùamómw8 onkatók, n$noh omohkeáhettup wutch nuppunnat, woh kuppaudtunnaunnónut meechummùonk ut Godut.
7.5 Newutche wayausúweog, 8wogkoúweongash matcheseonk nashpeu naumatúonk anakausúm8ash ut kuppómpahchásuonganónut paudtaum8ut meechumúonk en nuppunnat.
7.6 Qut yeuyeu nuppohquohwhunnitteàmun wutch naumatuonganit, kenuppenanónut ne kashpisséog, n8w[ò]wussúmonanónut wuske nashaúaonganit, kah matta nekonne chahtippatonganit.
7.7 Neit toh kô pish nussimun? sun naumatuonk matcheseonganú8? God quoht
7.8 Qut matcheetupánatam8onk tôh ut tapeneog nashpeu naúmatuonk, n8wogkouwéhtunk nish$noh nanwekodtantam8onk, newutche wanne naúmatuonganúnn8g matcheetupanatam8onk nupp8m8.
7.9 Newutche nuppomantamup wanne naumatuonganúnn8g pasukqut, qut naumatúonk paaúm8uk, matcheséonk pomantam8m8, kah nen nupup.
7.10 Kah naumatúonk waj pomantam8onganú8k, námteup waj nuppúmuk.
7.11 Newutche matcheséonk tápeneog wutch naumatúonk, nutas8kekomukqun, kah na nashpe nushhukqun.
7.12 Newajeh naumatúonk wunnetupanatamweyeuit, kah wuttinn8waonk wunneetuppanatamweyeu8, sampoi kah wunnégen.
7.13 Neit, ne wanégik nupp8onk nutayimunkqun? God quohteiteaj, qut matcheséonk woh páhkeneunkquodt matcheséonk woh páhkeneunkquodt matcheséonk, ayimúnkqúeon nupp8onk nashpeu ne wanegik: onk woh matccheséonk nashpeu naumatúonk ahche matcheet8m8.
7.14 Newutche n8wahteómun, naumatúonk nashaúanitt88, qut n8weyausu, newutche magun nuhhog agwu matcheseonganit.
7.15 Newutche ne àseh matta nuttápeneamun, newutche uttôh kodutsse, matta nutusséin, qut toh sekeneam, ne nutussen.
7.16 Neit usséon tôh woh matta áseu, nuttápeneau naúmatúonk, ne in wunnégen.
7.17 Neit matta neen ne nutusséin, qut matcheetupanatamóonk ne appehtunkqueh,
7.18 Newutche n8wahteóh matta wanegeninn8g nutpéhtunk (nuttaúwuttam neyausut) newutche kodtantamóonk nutapehtunk, qut ussénat ne wanegik, mattà nummiskom8un.
7.19 Newutche ne wanegik kodusseh, matta nutusséin, qut ne machuk matta kod usseu, ne nutussen.
7.20 Yeuyeu usséon matta ne kod ussee, matta nen nutusséin, qut matcheseonk, ne apehtiit,
7.21 Neit nummiskau naumatuonk, kodwunneséon, machuk nutapéhtunk.
7.22 Newutche n8weekontam wuttinnaumatuonk God, nuttinnaúmunninnaut.
7.23 Qut onkatuk nunnaúm naumatúonk ut nuppómpuhcháiyeumut ayeuuhkónau wuttinnaumatúonk nuttah, kah nuppás8k wuttinnaumatúonk nuttah, kah nuppás8k missinnáinneat en wuttinnaumatuonganit matcheséonk, ne ohtag nuppómpuhchàiyeumut.
7.24 Woi neen nishkeneunge wosketomp, howan nuppohquohwhunuk, yeu wutch wuhhogkat nupp8onk?
7.25 Nuttabuttantamau God, nashpe Jesus Christ nuppiahquttum8mun: neit, nashpe nuttinanatam8onk n8sweétam wuttinnaumatúonk God: qut nashpe neyaus wuttinnaumatuonk matcheseonk.
8.1 NEwutche yeuyeu matta nag awakompanàog apéhtauóncheg Christ Jesus: matta nag asukomògig weyaus, qut asukauóncheg Nashauanitto.
8.2 Newutche wuttinaumatuonk pomantamóe Nashauanitto ut Christ Jesus, nuppohquohhunuk wutch wuttinnaumatuonganit matcheseonk kah nupp8onk.
8.3 Newutche ne naumatŭonk matta aseik, newutche n8chumwi nashpe weyaus: God an8nont nehenwonche wunnaumónuh; ut ogquneongqussuonganit matcheetupanatamwe weyausut, kah nashpe sephausuonk wutche matcheséonk, awakómpanau match[e]séonk ut weyausut.
8.4 Naumatue wunnomwayeuonk onk woh pakodche n$nih ut kuhhogkanónut. Matta asuhkom8og weyaus qut asuhkauogkut Nashauanit.
8.5 Newutche neg anogquiitcheg weyausiyeu, n[a]g missantámwog n[i]sh wadtomaogish weyausut, qut neg anogquiyeuutcheg Nashauanitt8ut nish wadtomaogish Nashauanitt8ut.
8.6 Newutche missantamunat weyaus, ne nupp8onk, qut missânum[ó]nat Nashauanit, ne pomantamóonk kah wunóhteaonk.
8.7 Newutche weyausue missantamóonk ne wutàyeuuhkónukqun God, newutche matta agwéhtam8mun8 wuttinnaumatuonk God, kah wunnamuhkut matta woh nano.
8.8 Neit nag ápitcheg weyausut, matta woh wussikketea[h]ouóog Goduh.
8.9 Qut kenaau matta apéógish weyausut, qut ut Nashauanitt8ut, wunnashâuànitt8moh God appéhtunkqueóg. Yeuyeu, matta howan àpehtunk8k wunnashauanitto Christ, matta neh wuttaiheuh.
8.10 Kah Christ appéhtunkqueóg, muhhog nupp8, newutche matcheseonk: qut Nashauanit pomantamóonganù8, newutche wunnomwausséonk.
8.11 Wunnashauanitt8moh neh omohkinukqutche Jesus wutch nuppunat, appehtunkqueóg: noh omohkinont Christ wutch nuppunat, noh pish pomantamwaheau nupp8e kuhhogkáuh, nashpe Nashauanit neh apehtúnkqutche.
8.12 Newutche neematog, kenawun ken8namóntuhquahwhutteamun, matta en weyausut, ne pomantamunnat neyaunag weyaus.
8.13 Newutche ne en nuppomantamóg neyaunag weyaus, pish kenupm8, qut nashpe Nashauanit, néhta[u]óg wuttusseongash muhhog pish kuppomantamumw8.
8.14 Newutche naedtahshe sagkompanit nashpe Wunnashaúnit8moh God, nah wunnaumónuh God.
8.15 Newutche matta kutattumunnómw8 missinnôeu Nashauanit wonk wabesinneat: qut kutattumunnómw8 wunnaumónakônittúe Nashauanit, noh nashpe nuppeantamunnan Abba n8shun.
8.16 Nashauanit nagum weechewauwau Nashauanitt8munnonah, nenawun 8neechaneat God.
8.17 Kah mukkiesuwéog, neit kenompenuomun, wunnompenúaenúmoh God, kah k8weech nompenúmwomomun Christ, weech wuttammepunómogut, onk woh k8weeche sohsum8wónoun.
8.18 Newutche nutogquoantam wuttammepunnaongash yeuyeu, matta neyanantam8unash ne sohsum8onk, ne pish naeetunkqueog.
8.19 Newutche menuhki ukkodtantamóonk ne kesteaumukup, pahtau nahtuhkónat wunnaumonuh God.
8.20 Newutche ne kesteaúmukup ayimun wutogwetunkqunat tahn8cheyeú8ut, matta kodtantamwaeu, qut newutche yeuoh ogwéhtauont en annowôhsinneat.
8.21 Newutche noh keshéamukúp pish wonk pohquohwuttaúun wutch missinnainneat en aninnowonganit: en sohsumówe wutchippiyeuonganit wunnaumonuh God.
8.22 Newutche n8wahteómun nish$noh ôaas ówohkóntowau, kah ohukquonumm8we neechau môáeu, onk yeu pajeh.
8.23 Kah matta webe nah, qut kenawun wonk, nish ahtóm8ugish negonne ummeechummuongash Nashauanit, kenawun wonk kutaúwohko[h]t8wâmun ut kuhhogkanónut, pahtauog wunnaumonahuwaonk, ne pohquohhunaonk kuhhogkan.
8.24 Newutche n8wadchanitteamun nashpé annoaúsuonk: qut annoaúsuonk ne nógquok, mattà annoausuonganunnoh, newutche wosketomp ne nag, tohwutch annoaúsit.
8.25 Qut annoaúseog ne mat naumóog, neit kummanunne pahtauwunnan.
8.26 Neyane, Nashauanit wonk aninnumwóntog nunn8chumwésuonganun, newutche mat n8wahteau[ô]mun teaguas woh paantamwóntamog, ne woh aséog: qut nagum nashauanit kuppeantamwa[n]shhukqun nashpe auwohhâm8ōgash, nish matta woh a8mugish
8.27 Kah noh natinneakontog metahhash, wahteoh ne ahhunanatag nashauanit; newutche peantamwanshau waneetupanatamunutcheh, neyaunag wuttinanatam8onk God.
8.28 Kah n8wahteómun, wame teanteaquassinishmoe anakausúm8ash wutche wanegik, neg womononcheg Goduh, nag weekomutcheg, neyaunag wutahcheweséonk.
8.29 Newutche yeuhhog negonne waheumpuh, kah wonk negonne nah ukkehtimuh, unnéhheónaout neanussinit wunnaumonuh, noh woh móhtammeginneat ut kenugke monacheg weemattinneunk.
8.30 Ongkouwe wonk, yeuh negonne kahtimumpo[h], néh wonk 8weéhkomuh: kah neh wéehkumóncheh, neh wonk wussampwenéheuh, kah neh sampwenéhheoncheh, neh wonk wussohsumwaheuh.
8.31 Neit tohwoh nussimun yeush wutche? God weech8humogkut, howan ayeuhkonukqueog?
8.32 Noh matta wohquanumunk nehenwonche wunnaumonuh, qut upponónat wutche kénawún wame: uttoh woh wuttin mô uninnumunkqunan wame teanteaquassinish weeche nagum.
8.33 Howan woh adtashpunahteadt ne teag God pepénogish? noh God samwenéhteunk.
8.34 Howan noh awakompananukquéog? noh Christ napukup, nux, m8cheke omohku wonk, noh apit wuttinnohkôunit God, noh paantamwa[n]shhúkqueog.
8.35 Howan pish kutchippununkqun wutch wómonónat Christ wuttamanatamóonk, quehquánauanumóonk, asuh woskehuwaonk, asuh mahshagquodt, asuh poskissùonk, asùh ut nukquodtut, asuh togkodteg?
8.36 (Neansukwhôsik, newutche ken nunnushitteàmun qunnekesuk, kutogquanumitteàmun qunnekesuk, kutogquanumitteàmun neyane sheep woh nushit.)
8.37 Matchaog, yeush ut wame, neenawun ànue onk sôhkausuaenùog nashpe nagum womónukquéog.
8.38 Newutche m8hche nuttinnàntam, matta nupp8onk asuh keteàonk, asuh angelsog, asuh kéhchu piahquttumwáenuog, asuh menuhkósuongash, asuh nish yeuyeu ohtagish, asuh nish paaùmogish.
8.39 Asuh quaquónohquokish, asuh mam8nôagish, asuh onkatuk oâas, matta tapenum8mun8ash kutchippunnukqunnánonut, wutche k8womunnùk8onganunnónut God, ne nashpeu Jesus Christ nuppiahquttum8m.
9.1 N8nómwam ut Christut, matta nuppann8wam, nummetáhhannitt8 n8waùwaónuk, nashpe wunneetupanatamwe nashauanit.
9.2 Nummishetuhkéqun, kah nagwutteàe nutuhquánum ut nuttahhut.
9.3 Newutché woh nukkodchipaiyeu wutch Christut, wutche neemattog, nuttinonkumóog neyaunag weyaus.
9.4 Neg Israelitsog, neg wadchéayeuutcheg wunnaúmonahkonaout, kah sohsumóonk, onk wonn8waongash, kàh wuttinnumauwáonk naumatuonk, kah waússumaonk God, kah quoshaùaongash.
9.5 Neg wut8shinneunk, kah wutche nashpe weyaus Christeù8, noh aneukausit wame, Manit micheme wunnieu. Amen.
9.6 Matta anantam8on, wuttinn8waonk God matta nag 8nenéhukk8unneau: newutche matta nag Israelitsog, neg aitcheg Israel.
9.7 Asuh newutche noh 8neechaneuh Abraham, matta nag wame neechanog: qut ut Isaakut pish hennaog keneechanog.
9.8 Unne, neg neechânnutcheg ut weyausut, noh matta 8neéchannéinuh God: qut wunneecháneunk ut quoshaùaonganit, yeug ogquânumóog neechânit.
9.9 Newutche yeu quoshaùmuae kutt8wonk yeu ahquómpak pish nuppéyam, kah Sara pish wunnaumónaeu.
9.10 Kah matta ne webe, qut Rebekah wompoquait nashpe pasuk, nashpe n8shun Isaak.
9.11 (Newutche mukkiog ash nékeekig, kah ash wanesékig, m8hche wutusséonk God, neyane noh missantog, woh menuhkohteau, matta wutche anakausuongash, qut newutche noh weéhkomont.
9.12 Nah wuttinuh, mohtommégit pish 8tinnùmunneuh peissisut.
9.13 Neansuk8whôsik, Jakob n8wómun, Esau nussékeneau.
9.14 Toh koh pish nussimun? sun mat sampwéusseu God? God quhteahteaj.
9.15 Newutche unnop Mosesoh nummonanum noh woh monanumog, kah nukkitteamonteanum nôh woh kodtumonteanumog.
9.16 Neit, matta noh nashpe anantog, asuh matta noh nashpe quógquit, qut nashpe God noh monanteadt.
9.17 Newutche wussukwhonk unnau Pharohuh[,] newutche yeu waj ómohkinun, onk woh nunnahtuhkonat nummenuhkesuonk ut kuhhogkat, onk n8wesuonk woh wahteauwáhuon pannuppu wame muttaóhket.
9.18 Newajeh monánumont ne woh monánumoncheh, kah ne woh anàntogeh umménuhkéheúh.
9.19 Neit woh kuttisseh, neit tohwhutch wutchemukquéog? newutche h[ô]wan woh wadtaméhteunk wuttenántam8onk?
9.20 Matchaog qut woi wosketomp, howan ken náhtinneahkonat God, ne kahkénauwehtaúmuk woh wuttukqun noh kezteunk, tohwutch yeu nehhean?
9.21 Ahk8kuhteaénin sunnúmmatta nanawunóou man8nskuh, newajteunk, [â]yim pasuk wisk quttiantámunaat, kah onkatog mishanántamunneat?
9.22 God anántog wunnáhtukónat ummusquanittam8onk, wahteauwáhuonat ummenuhkesuonk, uttoh ne mukk8naont nashpe m8cheke sepepahtsuonk, ne woh attumunumunutcheh ummusquantamúonk neg anhitcheg wutche paguanùonk.
9.23 Onk woh wahteauwahuau weenaeétue wussohsumóonk ut attumunukeg monaneteáonk, neh negonne quóshauwehtauóhpoh en sohsum8ónganìt.
9.24 Neenawun weékomúnagish, matta webe Jewsog, qut gentilsog.
9.25 Ne wonk an8wop Osee, nag pish nuttehenóog nummissinninnúmog, neg mat wámissinnúmeoneg, kah n8womoneg, noh màt womonóont.
9.26 Kah pish nnih, na$ut nutup matta kenaau nummissinninnúmog, na$ut pish hennoneau wunnaumonuh pomantamóe God.
9.27 Esayas wonk mishont8wau papaume Israel, onk ohnch neadtahséhettit wunnaumonuh Israel onatuh kehtahhanne nâgeau, ohguhsuog pish wadchanóog.
9.28 Newutch noh pish pakodcheteau usseonk kah wuttiúkqussumun en sampweusseonganit, newutche tiúhque usseonk pish ussu God muttaohkit.
9.29 Kah nean8wop Esayas negonàeu, Sontim ut Sabboth, matta nukkodtum8gis wuskannem, woh keyáneyeu8mun Sodom, kah woh kutogquéhetteamun Gomorraut.
9.30 Neit toh kô pish nussimun? Gentilsog matta ásukam8gig wunnomwausseonk, nag tohqunnumwog wunnomwausseonk, ne wunnomwausséonk nashpe wunnamptamóonk.
9.31 Qut Israel neg asukogig wunnomwae naumatúonk, mattà maskomóog naumatuongane wúnnumwausseonk.
9.32 Tohwutch? newutche matta n[à]shpe wunnamptamúonk: qut neyane nashpe naumatue wutusseōgash, newutche togkussittassunwog togkussitaassum8ongane qussuk.
9.33 Neansukwhosik, kusseh, nuppónum ut Sion togkussittassunóe qussuk, kah qussukquane wuttamhuwáeu, kah howan wunnamptauont, matta akodchu.
10.1 NEematog, ne nuttahhe kodtantamóonk, kah nuppeantamauàonk God wutche Israel, onk woh wadchanóog.
10.2 Newutche nag n8wauwaóntamauóog, ahtóog zeale wutch Godut, qut matta néyaunag wahteauonk.
10.3 Newutche nag matta wahteaúhetteg wussampwenehuwaonk God, kah wéogkéhteauwahettit nehenwonche sampweusseóngan8 menuhketeauunat, matta agwéhtam[ô]og wussampwenehuwáonk God.
10.4 Newutche Christ ukquéeyeu8 ut naumatuonganit, wutche sampwenehettuónk, en nish$noh pasuk wanamptog.
10.5 Newutche Moses woshwunum naumatue sampwenehuwáonk wosketomp yeush asechish, pish nish wunnashpe pomantamunash.
10.6 Qut sampwenehettuonk nashpe wunnamptamóonk, yeu wussin, ahque n8wash ut kuttahhut, howan kóhkuhqueit en kesukqut? n$ne, wunn8tuwunnónat Christoh wutch ongkoue.
10.7 Asuh howan wômussut en m8nóiyeúut? n$ne, sóhh8wunnônat wonk Christoh wutch nuppunnat.
10.8 Qut toh n8wau? kutt8wonk pas8sukonk, ut kutt8nut, kah ut kuttahut, ne kutt8wongane wunnamptam8onk, ne kohk8tomwehte[à]og.
10.9 Samp8waan ut kutt8nut piahquttúmwe Jesus, wunnamptaman ut kuttahut, God wutómohkináonk wutch nuppunnat, woh k8wadchanit.
10.10 Newutche nashpe metah wosketomp wunnamptog en sampwenehtuonganit; kah nashpe met8n samp8waonk ayimun en wadchanittuonganit.
10.11 Newutche wussukwhonk n8wom8 wuttinnaiin howan wonnomptauont, matta akodchu.
10.12 Newutche matta pén8womáun8h nashaúwe ut Jew kah Greek, newutche noh paohquttuk wawe, weenaeekhúau wame neh weehquetumunkqutche.
10.13 Newutche wuttinnaiin howan wéhquetuk 8wesuonk piáhquttuk, noh wadchanau.
10.14 Toh woh wuttinne wéhquetumauóneau, matta wunnamptauáhetteg? kah toh woh wuttinne wunnamptauóneau, neh mat n8tamwehhettegeh? kah toh woh wuttin n8tamunneau matta kuhk8tumwéhteaenúunn8g?
10.15 Kah toh woh$hen kuhk8tomúhkon, matta an8nitteumuk? neansukwhosik: uttôh n8wunnegen wusseet8oash neg kohk8tumuhteácheg wunnohteáe wunnussetongquot, kah paudtunkeg weekontamóe wunaunchem8kaongash nish wanegukish.
10.16 Qut matta wame n8sweetumaog wunnussetongquot, newutche Isayas n8wau, Nuppiahquttum8mun, howan wanamptog nukkuhk8tomwehteaonganun?
10.17 Neit, wunnamptam8onk nashpeu n8tamóonk, kah n8tamôonk nashpe wuttinn8wáonk God.
10.18 Qut nen nussim, Sunnum$matta n8tamóog? Nux wunnamu[k]ut, ne wadtauatonkquohshik mutaok.
10.19 Qut nussim, Sunnum$matta Israel 8wahteau8unneau? negonne Moses n8wau, kitteúnk8wáhunnumw8, nashpe nag matta másinninnuékeg, kah nashpe mattammágwe wutohtimoin k8ch m8sqhennuneau.
10.20 Qut Isayas menuhkesu, kah n8wau, Nag namhúkquog, mat nátinneahwégig, nag wahteauwaheópanneg, neg mat nat8mógig.
10.21 Qut unnau Israeloh, qunnukkesuk nussúmogkinnum nunnutchegash nogque pann8wóhtogig, kah pann[e]itcheg missinninnúog.
11.1 NEit nussim, sun God pogkenau ummissinninnumoh? God quhteiteaj, newutche
11.2 God matta pogkenau ummissinninnúmoh neh negonne wáheumpoh, sun matta k8wahteau8mw8 toh án8wóm88g 8wukkuhwhonk Elias? uttoh án ayeuuhkone peantogeh Israel, n8wau.
11.3 Nuppiahquttúm8m, n[â]g nusháog kenohtompeantogómoh, nag kutahwhóog kutaltarumoh, kah nunnusse nukkónit, kah nukkódtinneanukquog.
11.4 Qut toh wuttin namp8hamauoh Gòd? n8wadchan nuhhog nesausuk tahshit muttannonganogkussuog woskeotmpaog, nag mat apesittukqsin8gig Baal.
11.5 Neit neane wonk yéu ahquompak nawhutche ashpumappuog, neaunag kitteamonteanitteae ukquoshae pepénamóonk.
11.6 Kah nashpe kitteamonteanitteaonganú8k, neit matta nashpe anakausuonganinn8: newutche neit kitteamonteanittuonk matta kitteamonteanitteaonganinn8, qut nashpe anakausuonganú8k, neit matta nashpe kitteamonteanitteao[u]ganinn8, newutche neit anakausuonk matta anakausuonganinn8
11.7 Toh koh neit? Israel matta namehtea8 ne nátinneahog, qut neg quosháe pepénauwutcheg nag wunnampteauunneau, kah onkatogig munnúhkheaog.
11.8 Neansukwhôsik, God nah wuttinnumauoh kodtukquom8e nashauonk, wuskesukquash woh matta naum8munn8ash, kah mehtaúogquash woh matta n8tam8mun8ash yeu pajeh yeu kesukok.
11.9 Kah David n8wau, W[n]ttableumm8 ahpéhannuudj, kah puttáhhummuonganuudj; kah togkussittassumm8unnùudj kah ne wutongquatunkanum8wéhhettìch.
11.10 Wuskesuk88ash pohkeneaj, onk woh mat naumóog, kah nauwánumw[u]hhettich uppusquan8 nagwutteaeu.
11.11 Neit nussim, nag togkussittassunwog woh ukkepshonáoont? God quhteihteaj: qut nashpe uppinshaongan8 wadchanittúonganú8 ut Gentilsut, onk woh m8hm8skomóog en teonkawonkanit.
11.12 Yeuyeu ukkepshaongan8 weenaeetuonganú8k muttaohkit, kah 8wawonuongan8 weenauweetuonganú88k Gentilsut? uttoh pish n$ne m8cheke numwámeechumméhettit?
11.13 Newutche kukken8numw8 Gentils, newutche neen Uppostleúm8oh Gentilsog nummishteoh nutannóhsuonk.
11.14 Tohneit toh usséan woh numm8m8sqheóog neyane ussénat, neg âwâmogig, kah woh nawhutch n8wadchanóog.
11.15 Newutche nag pogkénaongan8, wunnóhtéahuwóm8 muttaohkit: toh pish n$nih wutattumunnum8ongàn8? pish pomantam8onganú8 wutch nuppúnat.
11.16 Newutche kákenùmunneash wunneetupánatamweyeú8uk, kah musseu wonk, kah wadchâbuk wunnéetupanatamweyeu8k, neit wonk wuttúhqunash.
11.17 Kah nawhutch wuttúhqunash pohshunk, kah ken touóhkomukque oliveóhtug, ne kupponittean neohtagkup, kah kenugke nag nàhk8tahtoh wadchabuk, kah 8nogk8onk oliveóhtug.
11.18 Mishkomuhkon wuttúhqunog, qut mishkómat, matta kutashinnum8 wadchabuk, qut k8wadchaúbukin.
11.19 Neit woh kussim, Wuttúhqunash pohqshópash, onk woh nunnuppónit.
11.20 Nenaj, newutche uppann8wohtamongan8 nag poksháog, & kenashpekómpau wunnamptamóonk, ahque matteánteash, qut wábesish.
11.21 Newutche God matta qusséhteau8g nehenwóntetúhqunash, wabesish ishkont matta kukqushukou.
11.22 Kuhkinneash yeuwutche 8neet8wonk kah wutonkquenehuwáonk God, nag kepshúhpanneg, mat qusséheaongan8; qut nogque kuhhogkaeieu wunnetuonk, nagwutteánuman 8neétuonk: matta nenan8g, pish kuttummehtáwhut.
11.23 Kah nag wonk, matta nagwutteanumóhetteg uppann8wóhtam8ongan8, nag pish ne ponóneau: newutche God tápenum wonk na upponónat.
11.24 Newutche tummehtahwhunnúmuk touohkomukque oliveóhtugqut, kah kuppónit, pannein neyániéan, wunneoliveóhtugqut, uttoh pish en m8cheke yeug nehenwontetuhqunnúutcheg, pish ponóneau nehenwonche wutoliveóhtugqut?
11.25 Newutche neematog, matta kuttinánumunn8m8 as8tuontam8k yeu siohkok, (ishkont k8woweénauá[nu]momw8 kuhhogkaóuh) me[n]éhketeahh[á]onk chippeu peyaum8 Israel, nâ pájeh wunnumwameechummuongan8 gentilsog petatteam8.
11.26 Kah neit wame Israel pish wadchanau, neansukwhosik, nâ pish 8tsohhamun Sion pohquohwhunnuaénin, & pish qushkeontam ummatcheséonk Jakob.
11.27 Kah yeu n8n8wáonk nag wutchu, amaúnumon ummatcheseongan8.
11.28 Papaume wunussetongquot, neg matwaog wutche kenaau; qut papaume quosháe pepénamóonk, nag womonóog wutche 8sh8oh,
11.29 Newutche ummag8ongash kah k8weekomukk8onganun God, matta aiuskoianatam8.
11.30 Newutche neyane kenaau noadt matta k8namptauómw8 God, onk ohch yeuyeu keneemunnumw8 monaneteaonk, nashpe nag upp[á/â]nn8wóhtam8ongan8.
11.31 Netatupe yeug wonk matta wunnamptamóog nashpe kommonáneteaonk, nag wonk woh neemunnúmwog monáneteaonk.
11.32 Newutche God ummoáe kuppáhwhôh ut pann8wóhtamunat, onk woh nah ummonànumoh wame.
11.33 Woi m8nôi 8weenauweetue waantamóonk kah wohwohtam8onk God! uttoh ne siohkohteau 8sittum8ongash! kah ummayash matta namehteau8unash!
11.34 Newutche howan wahteunk wuttenantam8onk Jehovah, asuh howane kóhketaúont?
11.35 Asuh howane negonne áninnúmauut, kah pish wonk wutonkquottauónuh.
11.36 Newutche noh wutchu, kah nashpe nagum, kah wutche nagum nish wame teanteaquassinish; neh sohsum8ónoncheh micheme. Amen.
12.1 NEwutche k8weequetúmonumw8 neematog, nashpe ummonaneteaongash God, mag8k kuhhogkaóog, ne pomantamwáe sephaúsuonk, wunneetupanatamwe, tapeneungquot ut Godut, k8nomáe waussummuaonk.
12.2 Kah ahque ogquéheuk kuhhogkaóog yeu muttaohkit, qut pén8weneungqussek nashpe wuskehteongane k8wahtam8ongan8, woh kukqutchte[ô]mw8 uttoh en wunnegen, tapeneungquot, kah pannuppe pohkoi wuttenantamóonk God.
12.3 Newutche nuttin, nashpe kitteamonteánittuonk ne anumiimuk, nish$noh wosketomp kenugke kénaau, ahque ogquanumonch howan wuhhogkuk ánue ne aniit, qut mánunne unnantaj, neyane God aninnumauont nish$noh pasuk8 ukquthúmm8e wunnamptamóonk.
12.4 Newutche neyane númm8cheke nússimun pasuk muhhogkat, kah nishnoh nússuonk matta ne nan aninnóhsuonk.
12.5 Netatupe neenawun m8naog, pasuk88 nuhhogkán ut Christ, kah nishnoh pasuk nuppompuhchásuonatimun.
12.6 Neit ohtóog nehtóntauongash, puhpén8wodtash neyane kitteamonteanittuonk ne anúmauúnog: kuhk8tomwéhteámúk, kuhk8tomwehteadtuh neyáne quttuhwhósik k8namptam8onganun.
12.7 Aninnohséog, aninnohsittuh, asuh kuhk8tomwéhteadt, kuhk8tomwéhteaj.
12.8 Wussikketeám8wadt, wussikketeám8waj, noh maguk, quohquaque ussitch; noh nanánuwadt, menuhke ussetch. noh monáneteadt, weekontamwe ussitch.
12.9 K8womónittuonk, ahque eióntogkaj; jishontam8k ne máchuk, môsogquehtam8k [newanégik].
12.10 Womóausue womonitteg, nashpe weemattúe womoausuonk: quttiánittinneat quttiánittegk.
12.11 Ahque sasegeneám8k anakausuonganit, kussopiteajkenashaúonk waussumóg Jehovah.
12.12 Weekontam8k ut annóausinneat, manunnussek ut wuttammepunnaonganit, nagwutteáe menúhke peantam8k.
12.13 Chachápenum8k quenauhúkqutcheg w[à]neetupánatogig: weekontamwe keahteómegk.
12.14 Wunnánumók nag woskhikqueógig, wunnanumók kah ahque mamatcheunók.
12.15 Weekontamm8un8k neg weekontogig, & mauunnitteau[n]sh8k neg maugig.
12.16 Tátupánatam8uttegk, ahque missontam8k môgagish, qut tapanatam8k nish papéasikish, ahque waantam8k ut nehenwonche kuttenanatam8onganit.
12.17 Ahque onkquatok howan machuk wutch machuk: quoshaeitam8k sampwagish, ut anaquabhettit wame missinninnuog.
12.18 Woh unnag, neánóh tapepenumwog wunnohteáe weechayeum8k wame missinninnuog.
12.19 Womonogish, ahque àn8tók kuhhogkaóog, qut amaeihtamok musquanittamóonk, newutche wussukwhosu, ann8táonk nuttaihe, kah neen nutann8tau, n8wau Jehouah.
12.20 Newutche kummatw8m kodtupwut, assam, kohkutt8g, wuttattamwh. Newutche ne ussean, kukkittonkquttoh mohkohsaash uppúhkukqut.
12.21 Ahque sohkongqush máchuk, qut sohkash machuk nashpe wanégik.
13.1 NIsh$noh keteahogkou agwehtauonch matikkénutcheh: newutche matta matikkén8wonganunn8 qut wutche Godut: ne matikkenowongàsh ukkuhkenumunash God.
13.2 Newutche howan á8hkontog matikkén8wonk, ayeúuhkontam 8nohtôonk God: kah neg ayeuhkontogig, pish attumunnùmwog onkapunaonk.
13.3 Newutche nanànuàcheg matta wabewéhteauóog wutch ne wanégik, qut wutch ne máchuk. sunnummatta k8wabesuóntam8 missugkén8wonk? ussish ne wanégik, kah nenán k8ch wáeenómittean.
13.4 Newutche neh wuttinnumoh wutche ken, wutche wanégik: qut ussean ne màchuk, wabesish, newutche matta tahn8che tohshinnum8 togkodteg: newutche neh wuttinnúmoh God: an8toánshuhkeaénin, wussokanumauun musquanitteáonk neh machesénutcheh.
13.5 Newajeh móhche ogwehtàmog, matta webe wutch musquanittúonk, qut wonk wutch metahhannit.
13.6 Newutche, yeu waj kutompeteamw8 wonk; newutche noh wuttinnúmoh God, nagwutteàe weogkehteauun yeu nán.
13.7 Newutche aninumók nish$noh pasuk ne sampwohtunk: ompwunók noh woh ompwunóg: mounnúmok noh woh móunnumauóg: qushúk noh woh quoshóg, quttianumok noh woh quohtiánumit.
13.8 Ahque toh unnontukquáwutteg webe womónittuonk, newutche noh womónont onkatogane, pannuppe ussu unnaúmatuonk.
13.9 Newutche yeu, mamussekon, nushehteáhkon, komm8tuhkon, pann8wae waúwaùhkon, ahchuwontogkon; asuh onkatog unnaumatuonk, yeu$ut wamohteau yeu unn8wáonk, womoaus keetatteámong neyane kuhhog.
13.10 Womoausuonk matta matchenéhheaou weetatteamonguh: newutche womoausuonk pannuppe ussu naumatùonk.
13.11 Kah yeu, wahteauôg neahquompak piuhsukeyeu8 ne woh adt8hkémuk: newutche yeuyeu k8wadchànitteaongaun paswóhteau, onk neit wunnamptamog.
13.12 Nuhkon nóushin, kesukod paswóhteau, newutchu pogketammuttuh pohkenai anakausuongash, kah hogqútteuh wequae ukkésauwaméunk.
13.13 Pomushádtuh sampweussénat, onatuh kesukodáeu, ahque nanwonnúmutteuh, asuh kogkeussippámutteuh, ahque weetomóntuh mittamwossissog, asuh nanwunwadsquaádtuh, ahque penuwánittitteuh asuh mish[a]nánittitteuh.
13.14 Qut hogk8k Lord Jesus Christ, kah ahque quoshweehtam8k weyaus, ussenat ummatauatam8ongash.
14.1 NOh n8chumwésuontog wunnamptam8onk, attúmun8k, webe matta en chananatamwe weogquttam8onganit.
14.2 Newutche pasuk ne wunnamptam, woh wame unné meetsu, onkatog noh n8chumwésit, meech wunnépogquash.
14.3 Noh meetsit, ahque mishonónumonch neh mat meétsinegeh: kah noh mat meetseg, ahque wussumonch ne meetsinutcheh: newutche God wutattumúnuh.
14.4 Howan ken wasumadt onkatog wuttinnúmoh? neepau ut nehenwonche wussontimomut asuh kepshau: nux, pish neepauwunau, newutche God tápenum wunneepauwéheóneat.
14.5 Pasuk wosketomp wutt8wóntam pasuk kesuk ánue & onkatuk, onkatog wuttátuppe wutt8wóntámunash nish$noh kesukod; nish$noh wosketomp tapantaj ut nehenwonche wuttenanatam8wonganit.
14.6 Nog wadt8wóntog kesukod, 8t8wóntamaúun Jehovahut: kah noh matta wadt8wóntamaúonk kesukod, Jehovah ut matta 8t8wóntam8un. Noh meetsit meetsu ut Jehovah$ut, newutche tabuttantamauau God; kah noh mat meetsek, ut Jehovah$ut mat meetsu, kah tabuttantamauau Goduh.
14.7 Newutche matta howan neenawun pomantam8wonóou wuhhogkuh, kah matta howan nupp8wonóau wuhhogkuh.
14.8 Newutche pomantamog nuppomántam8wóunomun Jehowah, kah nupp8og, nupp8wonómun Jehovah, newutche pomantamog asuh nupp8og neenawun wuttaiheuh Jehovah.
14.9 Newutche yeu nogque$ut, Christ nupp8, & ómohkeu, & wonk kéteau, noh woh piáhtimau na neeswe nápunutche kah pamantamunútcheh.
14.10 Qut tohwhuch wussumadt keemat? asuh tohwutch matta toh en tapanumóadt keemat? pish wame keneepómun anaquohtag 8sittum8wàe appuonk.
14.11 Newutche wussukwhôsu nean nuppomantam n8wau Jehovah, nish$noh mukkittugk pish nauwaeihtunk: kah nish$noh meenan pish samp8wau ut Godut.
14.12 Neit nish$noh howan kenawun, pish namp8hamwànshuh wuhhogkuh ut Godut.
14.13 Newutche ahque wonk wussùmuttitteuh: qut m8cheke yeu unnantam8k: ahque howan ponitch togkussittassunòonk, asuh ut toh woh adt mushkauussinit ummayut weematoh.
14.14 N8wáhteóh, kah m8cheke nuttenántam nashpe Lord Jesus, matta teaguas nishkeneunkquodtinn8 nusseu: qut noh wadt8wôntog teaguas nishkeneunkquok, nishkeneunkquodtinn8 wuhhogkat.
14.15 Qut keemat wuttámteunk kummeetsúonk, matta k8wómoausúe pomushoh: ahque noh áwakômpanus, ne Christ náp8wonúhpoh.
14.16 Neit k8nét8onk ahque matchetàmuna[c]h.
14.17 Newutche wuttahs8tamóonk God, matta meetsuonganu8 kah wuttataam8onganu8, qut sampweusseonk, kah wunnohteáonk, kah weekontamòonk ut wunneetupanatamwe nashauanitt8ut.
14.18 Newutche noh yeush ut waussumont Christoh, neh wuttapeneauoh God, kah tapeneaúau wosketompáehtu.
14.19 Newutche assúhkomùttuh yeush wanóhteahuwóm[ó]gish, kah nish woh wáneunéhuwóukish.
14.20 Newutche meetsuonk matta matchehteáuau wutanakausuonk God: wame teanteagwashinish pohkeyeùash, qut noh matchesu wuttamhuwae meetsit.
14.21 Ne wunnegen matta meech8un weyaus, asuh matta wuttattum8un wine, asuh matta onkatog, uttoh adt woh keemat togkussittassuk, asuh adt wuttàmhit, asuh adt n8chumwéhit.
14.22 Sun k8namptam? óhtauush ken nehenwonche ut anaquabit God: wunánumau noh matta awakompanánunk wuhhogkuh, nashpe ne wadt8wontog.
14.23 Kah noh chanántog, noh awakompanau meetsit, newutche matta wunnamptam8wonganinn8; newutche nish$noh mat wutch ayeúmunn8h wunnamptam8wonganit, ne matcheseonk.
15.1 NEit neenawun manuhkeséagish, woh nuttáhshinnómumun wunn8chumwesuongash n8chumwésitcheg: kah matta k8sekitteaheómun kuhhogkanonog.
15.2 Kenawun nish$noh pasuk wussikketeaheonch weetatteamunguh, wutche 8netuonk k8nenéhheónat,
15.3 Newutche Christ matta wussikketáhuwóou qut neansukwhosuk: ukkekómuwaongash neg kekómukqueaneg, nukquenittunkqunash.
15.4 Newutche nish$noh teaguash negonsukwhósu, wussukwhósu wutch kenéhtóntaonganun, onk woh nashpe m[à]nunnissûonk, kah wussukwhongane taphuwaonk nutannóosimun:
15.5 Yeuyeu manunnishuwae, kah weekontamwáhuwae God aninnumaùunungqutch onk woh kuttatupantam8timw8, neanuhshuadt Christ Jesus.
15.6 Onk woh nashpe pasuk unnantam8onk, kah pasuk mútt8n, k8wôsum8ónaumw8 God, 8shoh kuppiahquttum8mun Jesus Christ.
15.7 Newutche uttúmunuttegk, netatupe Christ attumunukqueog en wussohsum8onganit God.
15.8 Yeuyeu nussim, Jesus Christ wunnóhtompeantogomóh quoshqusaúsinitche, wutche 8nummuhkuteyéu8onk God: menéhketeauun quoshaúmaonganoóash wut8shinneunk.
15.9 Onk woh Gentilsog sohsumm8naoag Goduh, wutche ummonaneteaong, neansukwhosik, Yeu wutche kussamp8wonch ut kenugke Gentilsut, kah ket8hamw[ô/ó]ntam k8wesuonk.
15.10 Kah wonk n8wau, Weekontam8k kenaau gentilsog weeche ummissinninnumoh
15.11 Kah wonk, waussum8k Jehovah kenaau wame Gentilssog, kah waússum8k kenaau wame missinninnuog.
15.12 Kah wonk Isayas n8wau, Na pish 8wadchaubuk Jesse, kah noh waapit wunnánauwunnónat gentilsoh, gentilsog nah woh uppabahtánumóuh.
15.13 Yeuyeu annoósuwahuwae Manit, numwohtunk8k wame weekontam8onk, kah wunnohteáonk wunnamptamóg, onk woh kumm8chekohtômw8 annoósuonk, nashpe ummenuhkésuonk wunnetupanatamwe Nashauanit,
15.14 Kah neen wonk móhchu kuttinnánumúnnumw8, neematog, kenaau wonk kenumwabéhtunkumw8 wunnetuonk, kenumwàbehtunkumw8 wame wahteaúonk, kah kuttápenúmumw8 kutáushkontinneaóut
15.15 Qut neematog, k8sukkúhhumaúunnumw8 nanô m8cheke, noh wutchu, kummehquontamwahunnúnnaóut, newutche kitteamonteanittuonk nuttinnumóntean nashpe God.
15.16 Nen woh wunnohtompeantogomin Christ ut gentilsut kuhk8tomuhkonat 8nonchem8kaonk God: ne aninnumaúaongan8 gentilsog woh tapeneungquot, wunneetupanatamwaheaongan8 nashpe wunneetupanatamwe nashaúanit.
15.17 Nutàhtóh newaj woh wàeenòi, nashpe Jesus Christ, yeush ut wadchiyeum8ugish God$ut.
15.18 Newutche matta woh nash n8wéogquttum8unash Christ matta aségish nashpe neen, onk woh gentilsog n8sweetamunnàoont nashpe kutt8onk kah usséonk.
15.19 Nashpe môgágish kuhkinneasuongash, kah monchanatam8wongash, nashpe ummenuhkesuonk wuñashaònguh God: neit wutch Jerusalem, kah waéenu, weéqueu Illyricum pannuppe nukkuhk8tamuhteam wunaunchem8kaonk Christ.
15.20 Nux, yéu nukkodk8tomuhkon wunússetongquot: matta uttoh Christ adt 8wesuonganúhkauut ishkont nuttittannikitteam pénowe wosketomp ut ukkuttanuhkaúsuonganit.
15.21 Qut neansukwhôsik, nah matta adt missúhhukqussegeh, nag pish naumwog; kah nag mat n8tam8gig pish wahtámwog.
15.22 Newutche yeu numm8chekit wuttammeétum wutche kuppéyaónunnaout.
15.23 Qut yeuyeu matta wonk áyeuwonganinin8g yeu tanohteáeu; kah m8cheke kodtantamón, m8cheke kodtumwáe, kuppeyáonunnaóut.
15.24 Pomusháon Spain, pish kuppeyaónunnúmw8: newutche nukkodtantam kenáunnunnéau neayôi, kah nutann8nitteanat nashpe kenaau, negonnu tápanataman nashpe kenaau.
15.25 Qut yeuyeu nuttom Jerusalem, magunat en wunneetupanatamwehtu.
15.26 Newutche 8sikketeaheaóngan8 neh apinitche Macedonia kah Achaia, ayimunat pumminnumóonk wutche kuttumunge wunneetupanatamwog ut Jerusalem.
15.27 Ne 8sikkitteáhukqunneau, kah nag wuttinóntukquohhukqunneau: newutche Gentilsog neemunnumohettit chippai nish keteahogkounne teanteaquasinish, wonk ne wuttinnaiyeuongan8 wuttinnúmauóuh nish hogk8wongane teanteaquasinish.
15.28 Newutche yeu manche kesteauon, kah yeu mánuhkéhteauog meechummúonk, pish kuppomushâunúmw8 en Spain.
15.29 Kah pannuppe n8wahteauun, peyaôúnog, pish nuppeyam numwáeu wunnanetúonk, nashpe wunnussetongquot Christ.
15.30 Kah k8weehquetumonúmw8 neemattog newutche nuppiahquttúm8m Jesus Christ, kah nashpe womónittuongane nashaúanit, onk woh kummenuhke peantamwanshimw8 weeche neen, peantamaúok God.
15.31 Onk woh nuppohquohwhunit noh$wutch neg pann8wohtogeg ut Judea, kah nummag8onk, ne óhtau wutche Jerusalem, woh wuttapeneaúmunneau wunneetupanatamwog.
15.32 Onk woh weekontamóe kuppéyaôunumw8 nashpe wuttenantam8onk God, onk woh weeche kenaau nuttáphit.
15.33 Yeuyeu 8nohteaeu God weetomuk8k wamu. Amen.
16.1 K8woweenótumaúonúmw8 Phebe kummissésin, noh wuttinnúmoh moyeuweekomonk ne ohtag Cenchrea.
16.2 Onk woh kutáttumunau ut nuppiahquttum8mut, neyane wunneetupanatamwuhhit, onk woh wuttannumauau, nish$noh wuttámanatam8onk ne quenauwéhukqut wutche kenaau, newutche noh aninnumáuau monaoh, kah neen wonk.
16.3 Wonkom8k Priscilla kah Aquila, nutannôhsuenúmog ut Christ Jesus.
16.4 (Nag wutche nuppomantamóonk sepshitteaúog nehenwonche wussittippukun8ash: matta webe neen nuttabuttantamauóog, qut wonk wame moyeuweekomongash ut Gentilsut)
16.5 Wonk moyeuweekomonk weekuwóut. Wonkom8k wômónog Epenetus, noh kàkeneum ut Achaia en Christut.
16.6 Wonkom8k Mary, nah m8chekanakausuwanshukquéog.
16.7 Wonkom8k Andronicus, kah Junia nuttinnunkumóog, kah n8weeche kuppishagkinbywàenúog: nag waenomàog kenugke Apostlesoh, wonk nag ayéuog Christut negonne onk neen.
16.8 Wonkom8k Amplias noh womònog ut nuppiahquttum8mut.
16.9 Wonkom8k Urbane, nuttannohsuenúm ut Christut, kah Stachis womònog.
16.10 Wonkom8k Apelles ukqutchheouh ut Christut, wonkom8k: naghog weetomóncheg Aristobulus.
16.11 Wonkom8k Herodian nuttinnonkum wonkom8k neg weetomóncheg Narcissus, neg aitcheg Lordut.
16.12 Wonkom8k Tryphena kah Tryphosa, neg anakausitcheg ut Jehovah$ut, wonkom8k womónog Persis, noh m8chekanakausit ut Lordut.
16.13 Wonkom8k Rufus, noh wodtinit ut Lordut, kah 8kasoh kah nokas.
16.14 Wonkom8k Asincritus, Phlegon, Hermas, Patrobas, Hermes, kah weémattinneunk neh weechaiyeumáhetticheh.
16.15 Wonkom8k Philologus kah Julia, Neráus kah ummississoh, kah Olimpas, kah wame wuñeetupanatamwog weeche naghog.
16.16 Wonkquitegk nashpe wunneetupanatamwe chiputt8nampwuttúonk, ummoyeuweekomongash Christ k8wonkomuk8oog.
16.17 Wonk k8weequetumaunumw8 neematog, kuhkinneasek nagog, pénuwanitteawáhuwácheg, kah togkussittassummuwácheg ayeukóne kuhk8tomuhteáonk ne nuhtúntauog, kah chippéhtók.
16.18 Newutche neg neániitcheg, matta waussumauôog nuppiahquttum8munoh Jesus Christ, qut [m]ehewonche wunnogkussu, kah nashpe wunónuhk8waongash, kah wunnampwaongash póhchútoog wuttàhhou n8chumwésinitcheh.
16.19 Newutche ken8sweetam8ongan8 sepakém8 en wame woskeetompaehtu, newutche k8weekontamwanshinnumw8: qut kukkodtóhtinúnnumw8 k8waantam8wontamunneau ne wanégik, kah as8kekodtum8un ne machuk.
16.20 Kah wunnohteaeu God, pish hàhpanéhtu Satanoh pásweu, ukkitteamonteanitteáouk nuppiahquttum8mun Jesus Christ, weetomuk8k Amen.
16.21 Timotheus weetanakausumog, kah Lucias, kah Jason, kah Sosipater, nuttinnunkumóog, nag k8wonkomuk8óog.
16.22 Neen Tertius, yeu wasukkúhh8k wussukwonk k8wonkomunumw8 nuppiahquttam8nut.
16.23 Gaius ahattúmunukqueh, kah wame moyeuweekomonk, noh k8wonkomukou, Erastus wutchamberlin 8tonit, noh k8wonkomukou, kah Quartus 8weemattin.
16.24 Ukkitteamonteanitteaonk nuppiahquttum8mún Jesus Christ weetomuk8k wame Amen.
16.25 Wonk, noh tapenuk kummenuhkéhukqunnaóut, neaunag n8nsittongquott8m, & kuhk8tomuhkonat Jesus Christ; neyane woshwunnumuk ne siohkok, ne keme wadchanumukup wutúhshit muttaohke kadshik.
16.26 Qut yeuyeu wahteauwahuwon, nash[q]e wussukkuhwhosuongan8oash negonne missohhamwáenúog, neánan8teamwit machémapit God, wahteauwáhuwon ut wame wutóhtimoneat: wutche n8sweetam8weu wunnamptam8onk.
16.27 God nont waantam sohsum8onaj nashpe Jesus Christ, micheme. Amen.
