1.1 PAule uppostleumoh Jesus Christ nashpe wutann8team8onk God nuppohquohwussuaéneum, kah Lord Jesus Christ nutannoósuonganun.
1.2 Ut Timothie nehenwonche nunnaumon ut wunnamptam8onganit, kitteamonteanitteaonk, monaneteaonk, kah wunohteaonk wutch God k8shunnónut, kah Jesus Christ nul-Lordumun
1.3 Neyane kenanompassumunup ashkuppumme apinneat ut Ephesus, aóon Macedonia, woh nawhutch kummechumuhkonónaóut matta ukkuhk8tomwehteauunaóut penowe kuhk8tomwehteaonk.
1.4 Asuh matta wunn8tauóunat nanwonchem8oh, kah matwóhkukquoetaongash, nish ayim8ugish nat8tomuhteaongash, teaogu onk nish manitt8e wekekónuwaongash, ne ut wunnamptam8onganit.
1.5 Nano auwóhteaonk naumatuonk ne womoausuonk wutch pahke metahut, kah wutch wunne metahhannit, kah wutch mat eiantukie wunnamptamóonk.
1.6 Nish wutche, nawhutche amaéog quinnuppeog en tahn8che m8m8squtt8wonganit.
1.7 Kodtantamwehettit ukkuhk8tomwehteaenûunneaóut naumatuonk, mat wohtamohetteg toh an8wahettit, asuh toh an pahk8wahettit.
1.8 Qut n8wahteomun naumatuonk wunnegen, howan naumatue auwohteadt.
1.9 Yeu n8wahteauunan, naumatuonk matta wutche kezheau sampweusseaenuh, qut wutche nanwiyeuog, kah mat noswetam8gig, wutche mat agqueneunkqussek Godut, kah wutch matcheséinnúog, wutch matta waneetupanatam8gig, kah mamishantamweinnúog, wutche nashoncheg 8sh8oh, kah nashoncheg okas8oh, wutche nushehteaenúog.
1.10 Wutche nanwunn8dsquaenuog, wutche neg nishkheoncheg wuhhogkáoh wutch wosketompuh, wutche kom8tukig wosketompuh, wutch pann8waenuog; wutch pann8wae chekeyeuwacheg, tohneit teag onkatuk penoweyeu8uk sampwe kuhk8tomwehteaonk.
1.11 Neyane wussohsumóe wunaunchem8kaonk wunnanum[ô]e God, ne paubuhtánumimikup.
1.12 Kah nuttabuttantumau Christ Jesus nul-Lordumun noh tapenumwahikqueh, newutche nutogquanumuk paubuhtanumwenúut, nupponukqunnat nohtompeantogó8wonganit
1.13 Negoñae nen blasphemaénûweyeump, kah woskehuwaenu8p, kah nummatchenehuwaenu8p, qut nutattumunum monaneteaonk, newutche nutass8ke ussenap, ut pann8wohtamunat.
1.14 Kah ukkitteamonteanitteaonk nul-Lordumun m8cheke m8nat, weeche wunnamptamóonk, kah womoausuonk, ne ohtag ut Christ Jesus.
1.15 Yeu wunnamptamóe unn8waonk, kah tapenum8m8 wame attumunumunat, Christ Jesus peyau muttaohkit wadchanónat matcheseaénuh, neg nen nogonéyeuweh.
1.16 Qut, newutche yeu waj attumunumup monaneteaonk, onk ut nuhhogkat negonne Jesus Christ woh nahtitteau wame wussepepáhuwaonk, wutche neyaneneunkquok nag pish ompetak wanamptauoncheg, en micheme pomantam8onganit.
1.17 Nano, en ketass8t michemapit, matta woh nap8k, matta woh nogqusseg, noh webe waantamwe God, quttianumunaj, kah sohsum8onaj micheme kah micheme. Amen.
1.18 Yeu meechumuhkonittuonk kuppaubuhtanumunun nunnaumon Timothy, neyane quosháe missohham8ongash negonuhkongqueanish, onk woh kutayeuhteam wunne ayeuteaonk, nashpe nishoh.
1.19 Menuhkenumon wunnamptamóonk, kah wunne metahhannit, nawhutche ne pagketogig papaume wunnamptam8onk ayimwog koshkôóm8ut kuht8nog.
1.20 Nag wutche Hymeneus kah Alexander, neh anumauogkeh Mattannit, onk woh nehtuhtauog matta blasphemonat.
2.1 NEwutche n8wéhquetum, negonneu, wehquetum8ongash, peantam8ongash, peantamwanshehteaongash, & tabuttantam8ongash, ayimauónat wame wosketompaog.
2.2 Wutche ketass8timwog, kah wutche wame neg nanánuwacheg, onk woh manunne kah wunohteae nuppomantamumun, ut wame manittóonganit kah sampwanumukqussinneat
2.3 Newutche yeu wunnegen, kah tapeneunkquodt ut anaquabit God nuppohquohwussua[è]umun.
2.4 Noh kodtantog wame wadchanónat wosketompaog, kah peyonat wahteauunat wunnamuhkuteyeuuk.
2.5 Newutche pasuk God, kah pasuk wunohteahuwaenin nashauwe ut wosketompaut kah Godut, wosketomp Christ Jesus.
2.6 Noh maguk wuhhogkuh man8hwháonk wutche wame, 8wauwónat ne woh adt8cheyeu8k.
2.7 Ne adt keihtimumuk nukkuhk8tomwehteaenúunneat, kah Apostle, (n8nomwam ut Christut, kah matta nuppann8wam) kuhk8tomwehteaenin Gentilsut ut wunnamptam8onganit kah wunnamuhkuteyeu8ut.
2.8 Newutche nukkodtantam uppeantamunnaóut wosketompaog nish$noh$ut, tahshinnummohettit pahke wunnutcheganoash, matta musquanittamwe kah chananatamwe
2.9 Netatupe wonk, mittamwussissog aninnauwóhaushettich, weche akodchuonk kah manunnissuonk, matta keeht8hquôu, asuh nashpe gold, asuh nashpe nompakouunash, asuh nashpe wûnhogk8unash.
2.10 Qut (neyane ne tapeneunkquok mittamwossissog attumunumwehhettit peantamóonk) nashpe wunanakausuongash.
2.11 Mittamwussissog chequnnée netuhtauwehettich nashpe wame agwe wutappinneaóut.
2.12 Qut matta nuttenanumoh mittamwossis kuhk8tomuhkonat, asuh wunnemunumunat wunnánauwunónat wosketompuh, qut chequnapitch.
2.13 Newutche Adam kuhkenauweheop, neit Eve.
2.14 Kah Adam matta ass8kekomop, qut mittamwossis ass8kekomit noh matchesu.
2.15 Qut pish wadchanau 8neechaninneat, nag nagwutteanumwehettit wunnamptamoonk, kah womoausuonk, kah wunnetupanatam8onk, weeche manunnissuonk.
3.1 YEu wunnamuhkutée yeuwonk, wosketomp kodtantog aninnohsuenúe nohtompeantogáin, wunanakausuonk kodtantam.
3.2 Nohtompeantog neit woh monteag wutchimau, nequt 8kauau, askuhwheteau, qussuhhou, wunneniyeu, wunnenéhuwaenú8 ut weekit, wunneekuhk8tomwehteaenú8.
3.3 Matta weeksippam8 wine, matta mekonteanú8, matta neéhneeteáo nishkeneungque aneuhammohettúonk, qut manunniau, matta m8hm8sque n8wóou, matta iachewontam8.
3.4 Wunne nanawuñum nehenwonche week, ummukkiyeumoh agwe appehheuh, nashpwe wame manunaiyeuonk.
3.5 Newutche wosketomp matta wahteau8g toh woh an nanawunuk nehenwonche wek, uttoh woh wutt[i]nne nanawontamun ummoeuwehkomunk God.
3.6 Matta wuske peantamwaen, ishkont tohshinukqut pittuànumóonk, woh penushau en wussummaonganit mattannit.
3.7 Nano, wunne waeenómunaj wutch nag poquadchit apitcheg, ishkont penushau en kekontuonganit & wuttappéhanit mattannit
3.8 Netatuppe wonk Deakonsog manunnaihettich, matta neesontowahetteitch, mat weeksippamohetteitch wine, mat neehneteahetteitch nishkeneungque aneuhamóhetteongash.
3.9 Manuhkinuk wussiogkodt8m wunnamptamóunk, ut pahke metahhannitt8ut.
3.10 Kah yeug wonk negonne qutchehhenach, neit auwohteahettich wutannósuonk Deakon, mon$teag wutchimomuk.
3.11 Neyane wonk ummittamwussinneunk manunnaihettich, matta kekomuwahetteitch, qussuhwehettich, paubahtanumukqussehettich nish$noh$ut.
3.12 Deakonsog nequt8kauwáhettich, wunne nanauwunâhettich wunnechans8oh kah nehenwonche wekuwoash.
3.13 Newutche nag wanauwohteacheg Deakonse aninnohsuonk, aneuhamauwaog ut wuhhogkauout, eiyánukkuhque wunnegenit, kah mishe menuhkesuonk ut wunnamptam8wonganit, ne ut Christ Jesus$ut.
3.14 Yeush k8sukkuhhumauununash, annoóseon kuppeyaonunat paswe.
3.15 Qut sepohteaon, onk woh k8wahteòh uttoh woh ániyean ut wekit God, ne ummoeuwéhkomonk pomantamwae God, wunnépatuhquonk, kah wutapuonk wunnamuhkuteyeu8uk.
3.16 Kah matta chann8wáe, missi wussiogkodt8m manittóoonk, God nógqusseup ut weyausut, sampweogquanumop ut Nashauanitt8ut, nauop nashpe Angelsoh, noh kuhk8tom8hkonah ut Gentilsut, wunnamptamunah ut muttaohket, attumunop en sohsumm8onganit.
4.1 ONk Nashauanit pahke n8wau, ogkomáe ahquompak pish nawhutche amaéog wutch wunnamptamm8wonganit, ahchusitt8wáhettit, pannes8htéaenúe nashauanitt8h, kah ukkuhk8tomwehteaongan8oash mattannitt8og.
4.2 Eiantukie pann8wahéttit, ummetahhannitt8m8uh mánuhkiswut nashpe ksompishkittáe m8wóhshog.
4.3 Quhteiteaog weetauadtuonk, kah ukkéhchittuhhantamunnaóut meetsuongash, nish God kesteunkupash attummunumunat nashpe tabuttantamóonk, nashpe nag wunnamptogig, kah wahteunkig wunnamuhkuteyeu8uk.
4.4 Newutche nish$noh oáas wutch Godut wunnetu, kah matta teag iishontam8un, attumunumuk nashpe tabuttantamóonk.
4.5 Newutche wunnetupanatamwahtin nashpe wuttinnowaonk God, kah peantamóonk.
4.6 Mehquontamwaheadt keematog yeush, ken pish wunne wunnohtompeantogomoh Jesus Christ, ann8hkauwunumuk wunnamptamwe n8waonganit, kah wunnekuhk8tomwehteaonganit, ne attumunuman.
4.7 Qut pogketash nanishkontamóe kutchisquae nanwonchimm8ongash, kah unnawòhteash kuhhog ut manittóoonganit.
4.8 Newutche muhhogkae auwohteàonk ogguhsompámukquodt, qut manittòoonk mishompâmukquodt nish$noh$ut, ahto8m8 quoshodtuongash yeuyeu ut pomantam8onganit kah ne paóm8ug.
4.9 Ne wunnamptamwe unn8wáonk, kah tapenum8m8 wame attumunumunat.
4.10 Newutche, ne waj anakauseog, k[â]h chequnnehtamog kekontuongash, newutche nuppaubuhtanumómun pomantamóe God, noh pohquohwhunont wame missinninnúh, nahnáunne yeug wanamptogig.
4.11 Yeush nag unnan8s kah kuhk8tomau.
4.12 Howan iishontogitch k8skénú8onk qut ken uhshuaènéush ut nag wanamptogig, ut kutt8wonganit, ut pomushaonganit, ut womoausuonganit, ut nashanitt8ut ut wunnamptam8onganit, ut pahkesuonganit.
4.13 Nô pajeh nuppeyonat, menuhkenish ogketamunat, wehquetum8onganit, kuhk8tomwehteaonganit.
4.14 Mishanontogon mag8onk ne ahtouan, ne anumauunumuk nashpe quoshae missohhámoonk, nashpe ponamôonk wunnutchegash Eldersog.
4.15 Missantash yeush, ne nogqueenin mamusse kuhhog, kutaneuhumonteaonk woh nogquodt ut wame.
4.16 Nunnukqussish kuhhog, kah en kuhk8tomwehteaonganit, nish nagwutteansh; newutche ne ussean, pish naneeswe k8wadchan kuhhog, kah neg n8tunkqueaneg.
5.1 AUshkomuhkon elder, qut nanompassum onatuh wut8shinneat. Kah wuskenuog onatuh weemattinneat.
5.2 Kutchisquaog neyane wutokasinneat, squaog onatuh 8wetompassuinneat, ut wame pahkesuonganit.
5.3 Quttianum sekousquaog, wunnamuhkut sekousquahettit.
5.4 Qut howan sekousq wunneechanit, asuh wutogkomuneechanit, nag negonne netuhtauwehettich nahtuhkonat womoausuonk wekuòut, kah onkquttauonat 8chétuongan8uh, newutche yeu wunnegen kah tapeneunkquot ut anaquabit God.
5.5 Qut noh wunnamuhkut sekousquait, & nohsiit, pabuhtanumau Goduh, kah nagwutteanum wehquetum8ongash kah peantam8ongash nukonáe kah kesukod[á]e.
5.6 Qut noh tapeneaumoe pomontog, nupp8, ash pomantog.
5.7 Kah yeush ummeechumuhkonónush, onk woh monteog wutchimóog.
5.8 Qut howan quoshauwehtam8g wunnéhenwonchiyeum, qut náhnâunneu yeuh ut nehenwonche wekit, pann8wohtam wunnamptam8onk, kah anue matchet8mau pann8wohtamunutcheh.
5.9 Ahque sekousq neemunitch en ogkemaonganit, asq nequtta tahshinchage kodtumwohkom8g, wunnukqutt8wasukiónat.
5.10 Waeenomo[u] wunanakausuongash, nanauwunont wunneechanoh, apúquit penuwohteuh, kutchessisseetauont wunnetupanatamwoh, aninnumauont neh onkuppunánutcheh, menuhke n8swuhkog nishnoh wunanakausuonk.
5.11 Qut sekousquaésog mukk8nók, newutche n8che nanwunn8dsquantammóhettit ayeuuhkone Christut, nag woh weetauadteáog.
5.12 Neemenumwog auwakompunáonk, newutche pogketamwog negonne wunnamptam8ongan8,
5.13 Kah wonk netuhtauog sesegenam8onk, ôhontsikkómukkéog, kah matta webe sosegenamwog, qut wonk kogkehtum8og, kah n8numim8og wosketompuh, yeuog pish matta woh án8wahettegish.
5.14 Newutche nukkodtantam squaog 8weetauagkonáont, 8neechoninneóont, nanauwunnumóhettich wetu, kah ahque wunnúhkomwéhettich jishanitteaenin kekomónat.
5.15 Newutche nawhutch mahche assaéog asuhkaue Mattannitt8h.
5.16 Howan wosketomp asuh muttamwussis wunnamptog, sekausquomit, nanouwunáhettich, kah ahque moeuwehkomonk ôadtehteóm8itch, onk woh nag nanouwunóog sekousquahettit wunnamuhkut.
5.17 Eldersog wunne nanauwunnumwéhettit, wunne ogquanumunach tapenumuk papashke quttianittúonk, nahnáunnu nag anakausitcheg ut wuttinn8waonganit, kah kuhk8tomwehteaonganit.
5.18 Newutche wussukwhonk n8wau, Onkqutt8napunóhkon ox tahtashikog weatchimiñeash; kah anakausuénin tumuhhouau wutonkquatunk.
5.19 Wunnamptamauwóhteógk nag tashpunonnáhettit elderoh, qut anaquabhettit neesuog asuh nishuog wauwácheg.
5.20 Neg matchesecheg aushkomuk wame anaquabhettit. onk onkatogig wonk woh wabesuog.
5.21 Kummeechumuhkonsh ut anaquabit God, kah Lord Jesus Christ, kah pepenamwe angelsog, onk woh yeush kukkehkinneasinash matta uhquanumauóunadt pasuk, matta onkatuk ussehkon wohquanumáonk pasuk matta onkatuk,
5.22 Ahque ponamau tiatche kenutchegash howae wosketomp, asuh weeche chippinnum8muhkon onkatogig ummatcheseongana8ash. pahke nanauweh kuhhog.
5.23 Ahque nano wuttattash nippe, qut ompatash ogguhse wine wutche kupp8chenau: kah nagwutteae ken8chumwesuongash.
5.24 Nawhutche wosketompaog ummatcheseongan8ash negonne woshwemoash negonohkom8m8ash wussittumm8onganit, kah nawhutche wun8sukomunáoash.
5.25 Neyane wonk nawhutche 8nanakausuongan88ash, nish negonáeu wahikquodtash, kah nag penuwayeuwutcheg matta onkwhôsin8.
6.1 NEadtahséhettit wuttinneumunneunk agwe kenepsuonganit, ogquanumáhettich nehenwonche wussontimom8oh, tapenumunat wame quttianittuonk; ne 8wesuonk God, kah ukkuhk8tomuhteaonk woh mat blaspemaun8.
6.2 Kah nag wussontimom8uh wunnamptamunit, ahque jishanum[â]hettich newutche 8weemattittuog, qut aynwoh anunnumauóg, newutche nag wunnamptamwog, kah womonóog, kah weeche nahwuttinnumwog ne aseanshitteáog, yeush kuhk8tomwehteash, kah wehquetush.
6.3 Howan pénowe kuhk8tomwehteadt, & matta wetuodtam8g wanegigish kutt8wongash, ukkutt8wongash nul-Lordumun Jesus Christ, kah kuhk8tomwehteaonk neyâunag manittoóonk.
6.4 Noh pittuánum8, wanne teag wahteoou, qut wutchinnau nat8tomuhteaonash, kah penuanittue kutt8wongash, ne w[ô]m8ug ishkauánittuonk, penuanittuonk kekontuonk, mecheunnanittuongash.
6.5 Umm8hm8squenittuongan88ash nashpe wosketompaog áneuk wuttenantam8ongan88ash, kah wanne ahtauog wunnamuhkuteyeu8uk, unnantamwog aneuhomauaongan8 ne manittoóonk, neh am[é]hkauoncheh.
6.6 Qut manittóoonk weeche tapeneaum8onk ne missi aneuhamóadtuonk.
6.7 Newutche matteag nuppaudtauomun yeu muttaohket, kah wunnamuhkut matta woh teag nussohh8wuttau8mun.
6.8 Kah ahtauog metsuonk kah hogk8onk, tapanatámuttuh.
6.9 Qut nag kodweenauwekitcheg, penushaog ut qutchehuwaonganit, kah ahpeheónit, kah ut monátut mattammagwe kah woskehuwae ahchewontam8ongash, nish quadtashonóncheg wosketompuh ut paguanuonganit, kah auwakompanaonganit.
6.10 Newutche womantamunat teaguash, ne wadchaubuk wame machuk, nish nawhutch ahchewontamwehetticheh, nag panneauog wutch wunnamptam8onganit, kah konnukketáhwhâog wuhhogkauh nashpe m8cheke ûhquanum8ongash.
6.11 Qut ken woi Manitt8e wosketomp: yeush wusseemoteash, kah n8sukash sampweusseonk, manittoóonk, wunnamptamóonk, womonittuonk manunayeuonk manunnissuonk.
6.12 Ayeuhteash 8nayeuhteaonk wunnamptam8onk, menuhkenish micheme pomontamóonk, ne adt wonk wehkomunumuk kah kussamp8wam wunne samp8aonk anaquabhettit monáog wauwàcheg:
6.13 Kummeechumuhkonsh ut anaquabit God noh pomantamwohtunk wame teanteaguassinish, kah Christ Jesus, noh ut anaquabit Pontius Pilat wauwop wunne samp8waonk.
6.14 Matta chohkanowe, kah matta auskontue, kenanauwehteauwunnat yeu an8team8onk, nó pajeh wunnógqussinneat nul-Lordumun Jesus Christ.
6.15 Noh ut wutahquompiyeumut pish náhtitteadt, noh webe wanánumit masugkenuk, ukkehtass8tam8m8óh kehtass8tamwog, kah wul-Lordum8uh Lordog.
6.16 Noh webe ohtunk mat na nupp8unk, ápit wequaiyeuut matta howan pas8sukomuk, noh matta howan mahche howan pas8sukomuk, noh matta howan mahche nauongeh, asuh woh nauoncheh, noh quttianumunach kah michemohtae manuhkesit. Amen.
6.17 Mechumuhkonuk nag wenauwékitcheg yeuut muttaohket, qunnuhquanittamhettekitch, kah paubuhtantamwahhettekitch matta papàne wenauwetuongash; qut pomantamwae God, noh wenauwetue aninnumungqueog wame ahtauunat.
6.18 Woh wunnesenaóut, nag woh wenauweetuog nashpe wunanakausuongash, pakodche chachaubenumunat, wekontamwe magunat.
6.19 Wadchanummónat wunne ne quenohtag wutch aquompi ne paôm8uk, onk woh ummenuhkinnumunnaóut micheme pomantamòonk.
6.20 Woi Timothie, nanauwehteoush ne pabuhtanumunumuk, chippehtash mamishannittam8e kah tahn8che keket8hkaongash, kah netuhtauáe penuanittuongash, pann8wae ne ussowetamun.
6.21 Nish nawhutche nemunnumohetticheh, panneauog papaume wunnamptamóonk. Wunohteaonk wetomukqush. Amen
Epilogue ¶ Negonne ut Timothie wuttissukkuhwhôsu Laodicea ne negonae keitotan ut Phrygia Pacaciana.
