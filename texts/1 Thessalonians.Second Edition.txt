1.1 Paul kah Sylvanus, kah Tymotheus, en Thessaloniae moeuwehkomonganit, ne en Godut Wut8shimau, kah en Lord Jesus Christ, kitteamonteanitteaonk apehtunk8k, kah wunohteaonk wutch God K8shinnônut, kah Lord Jesus Christ.
1.2 Nagwutteae nuttabuttantamauômun God wutche kenaau wame, k8weadtimunnunnanónut peantamágish,
1.3 Matta ahqueteauôog nummehquontamunnanonut k8namptamwe anakausuongan8, k8womoausue anakausuongan8, kah manunnissue annoausuonk ut nul-Lordumunnonut Jesus Christ, ut anaqaabit God, kah N8shun.
1.4 Wahteauog nemattinnónog womonitteaógish, kuppepenunkqunau God.
1.5 Newutche n8naunchem8kaonganun kuppeyaánukqunneau matta webe ut kutt8wonganit, qut wonk menuhkesuonganit, kah ut wunnetupanatamwe Nashauanit8ut, kah ut mishe pahkontam8wonganit. neyane wahteauóg uttoh áne wosketompayeog ut kenugke kenaau, wutche kenaau.
1.6 Kah kutasukkiyeuenu8mw8, & Lordut, mahche attumunumóg wuttinn8waonk nashpe m8cheke wutamehpunáonk, nashpe wunnetupanatamwe Nashauanitoe wekontamóonk.
1.7 Nemehkuh, kutusheómw8 wame neg wanamptogig ut Macedonia kah Achaia.
1.8 Newutche wuttinn8waonk Lord mishont8wau wutch kuhhogkaóut, matta webe ut Macedonia kah Achaia, qut wonk nish noh ut ayeuonganit, k8namptam8ongan8 nogque en Godut seaém8, newaj matta woh toh éyog.
1.9 Newutche nag nagum8 nunnahtinnukqunnónog, uttoh ane petutteaog ut kuhhogkáout, kah uttoh áne quinnuppeog en Godut wutch nunneukontunkanehtu, wáussumónat pomantamwae kah wunnamuhkuteyeue God.
1.10 Kah pahheónat wunnaumonuh wutch kesukqut, neh omohkinompoh wutch nuppunat, Jesus noh pohquohwhunnukqueog wutch musquantam8onk ne paóm8ug.
2.1 Newutche kenaau nehenwonche k8wahteomw8, kuppetutteaon8onganun, ne matta tahn8cheyeuunn8.
2.2 Qut mahche chequnehtamog negonae, kah nutakodche nehetteamun, ne wahteauog, ut Philippi, nashpe num-Manitt8mun matta nukqusse keket8hkomun 8naunchem8kaonk God nashpe mishe penuanittuonk.
2.3 Newutche n8wehquetumm8onganun, mat as8kodteamoyeu8p asuh nishkeneungquodtin8p, asuh pohch8hteayeyeuun8p.
2.4 Qut neyane tapeneamunkqueog God nuppaubuhtanumukqunnanônut wunaunchem8kaonk, ne nuttiné yinnean, mat wussikketeahéoneat wosketompaog, qut God, noh quajteunk nuttahhunnonash.
2.5 Newutche matta toh utt8che nutauwohteómun asuh wunnonk8waongash, neyane wahteauóg, asuh onkwhôsue iahchewontamóonk, God wauwaénin.
2.6 Asuh matta nunnatinneáhom8mun sohsum8onk wutch wosketompaut, asuh wutche kenaau, asuh wutche onkatogig, woh weasséhhenog neyane Uppostlesumoh Christ.
2.7 Qut nummanunnissimun kenugke kenaau, neyane n8chachuus sohkomm8unont wunnechansoh
2.8 Netatupe menuhke kodtanumunóg, n8wekontamumun kittinnummaununnanonut matta webe wunaunchem8kaonk God, qut wonk nehenwonche nukketeahogkounnónog, newutche kumm8cheke womoausumun.
2.9 Newutche kummehquontamumw8 neematog nutanakausuonganun, kah nummenuhkinnitteaonganun: newutche nutanakausimun kesukodáe kah nukkonae, matta woh kutôadtehteahéonan howan, ne kukkuhk8tomauun£mun wunaunchem8kaonk God.
2.10 Kenauu wauwaénuog kah God, uttoh an wunnetupanatamwáe kah sampweusseáe, kah matta aunchem8ónitteáe, anniyeog kenugke kenaau wanamptamógish.
2.11 Neyan8wahteauóg uttoh ane wehquetumauogkut, kah tapheogkut, kah mechumuhkonogkut nishnoh pasuk kenaau (neyane wut8shimau wunnechanoh).
2.12 Kuttapeneungque pomushonaóut Godut, noh wehkomukqueog en wuttahs8tam8onganit kah wussohsum8onganit,
2.13 Newutche yeu matta ahque wonk tabuttantamau8ogkut God, newutche attumunumog wuttinn8waonk God, ne n8tamiéog, kutattumunumuneau matta neyane wuttin8waonk wosketomp, qut neyane wunnamuhkuteyeu8k, wuttinn8waonk God, ne mashanakausum8uk wonk ut kenaau wanamptamógish.
2.14 Newutche kenaau nematog kutasukomumw8 ummoeuwehkomongash; God neg apitcheg Judea, neg ut Jesus Christut, newutche kenaau wonk kutchequnéhtamumw8, neyane8gish wutch ketatteamunganog neyane nag wutch Jewsog.
2.15 Nag nushaog naneeswe Lord Jesus, kah nehenwonche ummanitt8wompom8oh, kah n8swuttôhukqunnónog: kah nag matta wussikketeaheou8og Goduh, kah panneusseog wame wosketompahtu.
2.16 Nukquittinukqunnónog ken8nonat Gentilsog, onk woh wadchanonnaóut, numwohtinat ummatcheseongash nagwutteaeu, newutche musquanittuonk nuhkuhkuugquog pannuppu.
2.17 Qut nenawun nematinnonog, amanitteaog wutche kenaau ogguhsese, woskeche matta metahhut, nano numm8cheke menehkinitteamun naumunat kuskesuk, nashpe numishe kodtantamoonk.
2.18 Newajeh kodpeyaônunog nen Paule, pasukqut kah wonk, qut mattannit n8tamehikqun.
2.19 Newutche teaguas nutannoussuonganun, asuh n8wekontam(8)onganun, asuh waenomae nutchetuhquabein? sunnummatta kenaau ut anaquabit nul Lordumun Jesus Christ peyont?
2.20 Newutche kenaau nussohsumm8onganun, kah n8wekontam8onganun.
3.1 Newutche ahque kehchithaog, nuttenantamumun wunnegen nunnukanitteanat ut Athens nehtauwe
3.2 Kah nutann8nomp Timotheus nemattin, kah wunnohtompeantog8moh God, neetanakausuen£in ut 8naunchem8kaonganit Christ, kummenuhkehikqunnaout, kah kuttaphikqunnaout papaume k8namptam8ongan8ont.
3.3 Matta woh howan wutontapéinat nashpe yeush onkapunnaong(a)sh: newutche k8wahteauunneau, ne nuttit kehtimitteanan.
3.4 Newutche wunnamuhkut wetomunog, negonaeu kuttinnunnanonup, pish nutchequnehtamumun wuttammehpunaongash, neyanágkup kah k8wahteauunneau.
3.5 Newutche yeu, ahque kehchithaon, nutann8teamup wahteauunat k8namptam8ongan8, ishkont toh hen qutchhuaénin kukqutchhikkumw8, & nutanakausuwonganun woh tahn8cheyeu8.
3.6 Qut yeuyeu Timotheus wag kuhhogkaout, en nuhhogkanonut, kah anaunchem8kongqueog k8namptam8ongan8, kah k8womoausuongan8, kah k8ne mehquanum8onganun nagwutteaeu, mahshe kodtantamóg kenainneananonut, neyane nenawun wonk kenáunnunnanónut.
3.7 Newutche nematog, nuttaphetteamun papaume kenaau, ut wame nuttunkapunnaonganunnónut, & nukquequenauanum8onganunnónut nashpe k8namptam8ongan8.
3.8 Newutche yeuyeu nuppomantamumun, menuhtekompauweóg ut Lordut.
3.9 Newutche teague tabuttantamóonk woh wonk anumauogkut God wutche kenaau, newutche wame wekontamóonk ne wekontamog newutche kenaau anaquabit num-Manitt8mun.
3.10 Nukonáeu kah kesukodaeu nummishe peantamumun, woh nunnaumumun kuskesuk8, kah woh nuppannupehteomun ne quenauwehik8m8uk k8namptam8ongan8wóut.
3.11 Qut nagum God kah n8shun kah nul-Lordumun Jesus Christ, monchanukqutteuh en kuhhogkaóut.
3.12 Kah Lord nano mishéhhik8k kah muttaanhik8k en womonittinneat, káh wame wosketompaog, neyanhenog kenaau.
3.13 Onk woh menehketeau kuttahh8w•ash monteag k8chumitteaunnaout ut wunnetupanatamm8onganit anaquabit God n8shun, ut uppeyonat Lord Jesus Christ weeche wame 8netupanatam8moh.
4.1 Nano neit nematog k8wehquetumaunumw8, kah kenanompassumunumw8 nashpe Lord Jesus, neyane attumunumiéog ne woh paumushaog, kah woh k8sekitteaheamw8 God, ne woh netatupe nano kummishhitteamw8.
4.2 Newutche k8wahteomw8 chague ann8htaemowongash anumauwunogkupash nashpe Lord Jesus.
4.3 Newutche yeu wuttenantam8onk God, k8neetupanatamwahetteaongan8, onk woh kukqueihtamumw8 nanwunn8dsquauwonk.
4.4 Nishnoh pasuk woh 8wahteauun wutahtauunat 8wisq ut pahketeahahuwaonganit kah quttianittuonganit.
4.5 Mrtta nanwunn8dsquae ahchewontam8onganit, neyane Gentilsog neg matta waheunkig Goduh
4.6 Howan ánuwununkitch, & as8kekomunkitch weematoh matta woh toh ut teaguas, newutche Lord wut(a)nn8tauoh wame ne anniinitche, neyane nenawun, mahche unnunnóg kah n8wauwónanónut.
4.7 Newutche God matta nuttinne wehkomuk8un nishkeneunkqussuonganit, qut wunnetupanatamweyeu8ut.
4.8 Newutche noh jishanumont, matta jishánumau8 wosketompuh, qut Goduh, noh wonk ánumunkqueog wunnetupanatamwe wunnashauanitt8moh.
4.9 Qut papaume 8wemattue womónittuonk matta quenauwahik8mw8 k8sukkuhhumauununnaóut, newutche kenaau nehenwonche kukkuhk8tomunkumw8 God, k8womonittinneaóut.
4.10 Kah wunnamuhkut kutusseneau nogque en wame 8wemattinneat, neg wame apitcheg Macedonia, qut kenanompassumunumun nemattinnónog woh nano kummónonaótu.
4.11 Kah woh kenatwontamumw8 chequnappinneat, kah nehenwonche kutusseongan8 kutussenaóut, kah kutanakausutánaóut kenutchegan88ash, neyane an8nog.
4.12 Onk woh kussampweusseáe pomushaumw8, nogque en nag poquodchit, kah matta teag kukquenauwe(h)ik8naóut.
4.13 Qut matta kuttenanumunn8mw8 nematog kutas8kinneaout, papaume nag káwécheg, matta kummau8unnaóut neyane onkatogig matta ahtau8gig annoausuonk.
4.14 Newutche wunnamptamog Jesus nup, kah omohku wonk, neyane nag wonk kawecheg ut Jesus ut, God pish wunnashpe pas8ónuh.
4.15 Newutche yeu kuttinnunnunan nashpe wuttinn8waonk Lord, nenawun pamontamagish, kah apeágish nô pajeh peyonat Lord, matta pish n8taméhheomun nag kaécheg.
4.16 Newutche nagum Lord n8keu wutch kesukqut nashpe mishont8waonk, nashpe ummishont8waonk Archangel, kah nashpe ummonopuhpeg God, kah neg napukeg ut Christut pish negonne omohkeog.
4.17 Neit nenawun pamontamagish kah sequnneagish, pish n8weeche moae spemononog ut mahtogqsut, nogkushkauónat Lord mamahchekesukqut, kah neit pish nummicheme wetomómun Lord,
4.18 Newutche taphettegk nashpe yeush kutt8wongash.
5.1 Qut papaume ahquompiyeuash, kah utt8cheyeu8ash matta kukquenauhikk8mw8 neematog, woh k8sukuhhumauununneau.
5.2 Newutche kenaau pannuppe k8wahteomw8, ne kesukkodum Lord peyont onatuh komm8towaen nukonáeu.
5.3 Newutche nag unn8wahettit wunohteaonk kah nanauwayeuonk, neit teanuk paguanuo(n)k wunuhkukauoh, neyane neechaonk ut mittamwussissut wompequait, kah nag matta pish pohq(u)ohhamóog.
5.4 Qut kenaau nematog matta kutap£m8 póhkenahtu, ne kesukok woh kummattanukqunnaóut onatuh komm8towaen.
5.5 Kenaau wame wequaiyeue mukk?esog, kah kesukodte mukkiésog, matta k8chiyeumun nukonit asuh pohkenahtu.
5.6 Newutche ahque kouétuh neyane onkatogig: qut askuhwheteadtuh kah qussuhwhutteuh.
5.7 Newutche nag kaécheg kouéog ut nukonit, kah nag kogkeissippamwutcheg, kogkeissippamwog ut nukonit
5.8 Qut nenawun wadchiogish kesukodtut qussuhwhutteuh: hogqutteuh wunnamptamwe kah womonittue mahpagnóganit ahhohtag, kah wutche muhpuhkukqut ahhohtag annoósuonk wutch wadchanittuonk.
5.9 Newutche God matta nukkéhtimuk8un en musquanittam8onganit, qut attumunumunat wadchanittuonk nashpe nul Lordumun Jesus Christ.
5.10 Noh nap8wônukqueógkup uttoh kittinne t8hken(a)n asuh kouénan, woh k8weeche pomantam8moun nagum.
5.11 Newutche moeu taphettegk, kah weekekekonittegk, neyane wonk ne aséyóg.
5.12 Kah k8wehquetumauunumun nemattinnonog, wahuk naghok anakausitcheg kenugke kenaau, kah kenanaunukk8wóog ut Lordut, kah kutáuskomuk8wóog.
5.13 Kah womausue mishanum8k, wutche wutanakausuongan8, kah wunohkonitte(g)k.
5.14 Kah kenanompassumunumun neemattinnónog sampwutteaháhuk neg nanwiitcheg: tapheuk nag n8chumwutteahhoncheg, chetanun8k n8chumwesitcheg, manunnissegk nogque en wame wosketompauhtu.
5.15 Nanauwehteau8k wanne howan matchenéhuwaon wutch ummatchenehuwaonk howan: qut micheme asuhkom8k ne wanegik, na neeswe kenugke kenaau, kah wame wosketompaog.
5.16 Micheme weekontam8k.
5.17 Nagwutteánum8k peantamóonk.
5.18 Nish noh ut teag tabuttantam8k, newutche yeu wuttenantam8onk God ut Christ Jesus ut papaume kenaau.
5.19 Ahque ont(ô)h8k Nashauanit.
5.20 Ahque sekéneam8k kuhk8tomuhteáonk.
5.21 Qutchehteó8k wame teanteaquasinish, menuhkenum8k ne wanegik.
5.22 Kutchithontam8k wame ne agqueneungquok matcheseonganit.
5.23 Kah noh nagum wunnohteae Manit panuppe wunnetupanatamwahik8k: kah nuppeantamau God mámusse kenashauonkan8óog, kah kukketeahogkon8óog kah kuhhogkaóog, mon(t)eag wutchittue wadchanumunaj, nô pajeh uppeyonat nul-Lordumun Jesus Christ.
5.24 Paubuhtánumukqussumoh wéhkomukqueóg, noh wonk pish asit.
5.25 Neemattinnónog peantamwashinnean.
5.26 Wonkum8k wame wemattinneunk nashpe wunnetupanatamwe chipwussittuppukanapwuttuonk
5.27 Kummechumuhkôunumw8 nashpe Lord, yeu wussukwhonk ogketamunaj kenugke wame wunnetupanatamwe wematinneunk.
5.28 Ukkitteamonteanitteáonk Lord Jesus Christ wetomuk8k. Amen.
Epilogue 