1.1 Newutche monaog neemunnumwog ut wunnutcheganout kuhkénauwe sohwunnúmunat unniyeuongash nish wunnamuhkut wánamptamagish kenugke nenawun.
1.2 Nean aunchem8kunkqueog, uttiyeug waj kutchissik naumoe wauwacheg, kah ayeuútuppanneg kuhk8tomuhteaenuin wuttinn8waongan8.
1.3 Nen wonk nuttapeneaumun, pannuppu wahteauon wame unniyeuongash na wutch weske kuhkenaue wussukhumunat en kuhhogkat missugken Theophilus
1.4 Onk woh pahke k8wahteoun yeush uniyeuash nish ut kuhk8tomauunumukup.
1.5 Na mo, ut kesukodtumash Herod kétass8t ut Judea, pasuk sephausuaénin, ussowesu Zacharias, ut ukkuhk8waonganit Abia, kah ummittamwussoh mo wuttônineunk wutch Aron, & ussowesu Elizabeth
1.6 Kah nag neeswe wunnompwausseog ut anaquabit God, kah wuttônaoash wame wuttinnaumatuongash, kah ukkuhk8waongash LORD, matta chensuoog.
1.7 Kah matta wunneechanéog, newutche Elizabeth mehcheeu, kah nag neeswe mam8cheke kodtumwohkomwwog.
1.8 Onk nnih, asit sephausuáenue usseonk anaquabenit God, ut kuhkenaue ukkuhk8waonk.
1.9 Neane wutusseonk sephausuáe aninnohsuenúonk, wutahquompiyeum mo chikohsumunat incense, petutteadt wuttempleumut LORD.
1.10 Kah wame monacheg missinninnúog peantamwog poquodchit na adt weetimungquokup.
1.11 Kah wunnaéhtauoh wutangelsumoh God, wuttinnohteakompauwehtamun weetemungquoke Alter.
1.12 Kah Zacharias nauont, wuttamanatam, kah wabesuonk uppeyauonukqun.
1.13 Qut angel wuttinuh, Ahque wabesish Zacharias, newutche kuppeantamóonk n8tamun, kah kummittamwos Elizabeth pish nekheau kenaumonuh, kah pish kuttissowen John.
1.14 Kah pish kutáhtaun wekontamóonk kah wunántam8onk, kah monaog pish miskouanatamwog ut wunnekuonganit.
1.15 Newutche pish missugkenu8 ut anaquabit God, kah matta pish wuttattam8 wine, asuh menuhki wuttattamóonk, kah pish numwabehtunk nashauanitto, wutch wutôontomuk okasoh.
1.16 Kah monaog wunnaumonuh Israel, pish ukqushkinuh en Godut um-Manitt8mut
1.17 Kah pish wunnegónuhkauoh ut wunnashaonganit, kah ummenuhkesuonganit Elias, qunnupunnumunat wuttahh8wóash 8sh8oh wunneechanit, kah panneussécheg pajeh 8waantam8onganit sampwesecheg, kah ayimun quashwéog missinninnuog, nánashwetauoncheg LORD.
1.18 Kah Zacharias wuttinuh Angelsoh, Uttôh woh n8che wahteaun yeu? newutche nukkechiseu, kah nummittamwos m8cheke kodtumwohkom.
1.19 Kah Angel namp8ham wuttinuh, nen Gabriel nèpaue anaquabit God, kah nutan8nit kukken8nitteanat, kah kenáhtiniteanat, yeush wéekontamwe néhtam8ongash.
1.20 Káh kusseh, pish kukkupputt8n, kah matta kut[á]penum8 kéket8kon, yean kesukok, yeush ánaksh, mahche n$nag, newutche matta k8namptam8 nukkutt8wongash, uttiyeuh pish asemukish ut utt8che.
1.21 Kah missinninnúog pahhéaog Zacharias, kah monchanatamwog wussepohteáonk ut Temple ut.
1.22 Kah sohhog, matta tapenum8 ukken8non nahog: kah nag wahteauog noh naumup mónomansuonk ut Temple, newutche nah wutaiasehtaueh, kah nano kupputt8nop
1.23 Onk n$nih, kesukodtash wussephausuáe usseongash quenau kesteásik, monchu nehenwonche wekit.
1.24 Kah nahohtôeu yeush kesukodtash, ummittamwussoh Elizabeth wompequauoh, ádtashau wuhhogkuh napanna tahsuoh nepáuzoh, n8wau,
1.25 Yeu LORD nuttinhukqun, ne kesukok adt monunneunkqueomp, amuannumunat nutakodchuonk kenugke wosketompáog.
1.26 Kah nequtta adtahshinneahettit nepáuzaog, angel Gabriel an8nan wutch Godut, en 8tanat Galile, hettamun Nazareth.
1.27 En penompáut, en ukquoshaudtinneaôut wusketompuh, ussowesu Joseph, ut wekit David, kah penomp ussowesu Mary.
1.28 Kah angel uppetutteauónuh, kah n8wau, wekontash ken tapeneanteáan, LORD k8wetomuk: k8nanumit kenugke mittamwussissog.
1.29 Kah nauont, wuttamántam ut wuttinn8waonganit, kah natwontamup ut wuttáhut, chaugu wonkquatuonk yeu aúnak.
1.30 Kah angel wuttinuh, ahque wabesish Mary: newutche kenámehteuh kuttapeneunkk8unk God.
1.31 Kah kusseh, pish k8wompequau ut kutoontomukqut, kah pish keneecham kenaumon, kah pish kuttissowen Jesus,
1.32 Noh pish missugkenu8, kah pish ussowenau wunnaumonuh quanunkquapit, kah pish LORD Manit wuttinnumauoh wutapapuonk 8shoh David
1.33 Kah pish wunompass8tamun wekit Jakob micheme, kah ukketass8tamoonk matta wohkukquoshinin8.
1.34 Neit unnau Mary Angeloh, uttoh woh yeu n$nih, newutche matta n8waheuh wosketomp.
1.35 Kah Angel namp8ham kah wuttinuh, wunnetupanatamwe nashauanit mos kuppeyaáunuk, kah ummenuhkesuonk quanunkquapit mos kutonkqunuhtakongqun, newutche wonk, ne wunnetupanatamwe teag netuonukquean, hettamun wunnaumonuh God.
1.36 Kah kusseh, kadtonkqs Elizabeth, nagum wonk wompequau wunaumonuh ut ukkechisquainneat, kah yeu nequtta tahsuoh nepausoh na ut hendup mehcheeu
1.37 Newutche weeche GOD matta teag uttoh woh yeu matta asean.
1.38 Kah Mary n8wau, kusseh nen wuttinneumoh GOD, n$nihitch wutch neen neane kukkutt8wonk: kah angel wunnukonuh.
1.39 Kah Mary neepau yeush ut kesukodtash, kah monchu en wadchue ohkeit, kenuppe, ut 8tanat Judah.
1.40 Kah petutteau wekit Zacharias, kah wonkumau Elizabethuh.
1.41 Onk n$nih, Elizabeth n8tog 8wongqueteamowonk Mary, mukkies queshau ut wutôontumukqut, kah Elizabeth numwáeihtunkup wunnetupanatamwe Nashauanitto.
1.42 Kah mishont8wáe kutt8, kah n8wau, k8nanumit kenugke mittamwussissog, kah wunnanumau ummeechumuonk kutôontomukqut.
1.43 Kah uttiyeu n8che eiádtin, okasoh num-Manitt8m nuppeyaónuk.
1.44 Newutche kusseh, quenau wodtauatonkqussúe wonkqueteamowonk, mîshont8wau nehtauogkut, mukkies weekontamwe queshau en nutôontomukqut.
1.45 Kah wunnánumau noh wanamptog, newutche nish ánutche wutch Godut pish nnihyeuash.
1.46 Kah Mary n8wau, nukketeahogkou mishánumau LORD.
1.47 Kah nunnashaúonk muskouantam en Godut n8wadchanuaénin.
1.48 Newutche monunneauau uppeississinitche wuttinnúmoh; newutche, kusseh, na wutche onk yean wame pometeongash pish nuttéhenukqunash k8nanumit.
1.49 Newutche noh masukkénuk nuttinhuk magugish, kah wunnetupanatamwe ne 8wesuonk,
1.50 Kah ummonaneteaonk wutapetunkqunau nag quoshoncheg, wutch pometuonganit onk en pometuonganit.
1.51 Menuhke usseu nashpe wuhpitténit wusseaonkônuh nah pohchuanumúnutche, ut wuttenanatam8ongenit wuttahh8óut.
1.52 Penúhteau matikénutcheh wutch wutapappuonganuóut, kah nah wutashpinuh peississinitcheh.
1.53 Wamepwúhheuh kodtupwunutcheh wunnegenash, kah weenauwékinutcheh ummoncheáheuh kuk[k]éeu.
1.54 Aninnumauau wuttinumoh Israel, mehquontog ummonaneteáonk.
1.55 Neyáne ánomp k8shinónoh, Abraham, kah 8skannémuneoh micheme.
1.56 Kah Mary wutapuónuh papaume nishuoh nepauzáoh, kah qushkeu en nehenwonche wekit.
1.57 Neit Elizabeth ahquompak na ut woh neechadt, kah neechau wunnaumonuh.
1.58 Kah wetatteamungoh kah wadtunkqusoh n8tamwehettit LORD wunahtinoh missi ummonaneteaonk, kah 8weeche muskouanatam8môuh.
1.59 Kah nnih, shwosuk audtahshikquinogok peyáog quoshwuswónat peisses, kah wuttéhenouh Zacharias, neane neahenit 8shoh.
1.60 Kah okasoh namp8hamwoh kah n8wau matta nano, qut hennau John.
1.61 Kah wutt?nôuh, Matta kuttinnonkumóog yeu hennóneau wesuonk.
1.62 Kah ukkéhkinneásuóuh 8shoh ne woh áhunont.
1.63 Kah wehqutum áhhutánsukwhôsimuk. kah wussukhum n8wau, 8wesuonk John: kah monchanatamwog wame.
1.64 Kah wutt8n woshweem8 teanuk, kah weenan, kah ket8hkau wuttabuttantamauonk God.
1.65 Kah wabesuonk ahtóog wame quinnuppe apitcheg nahog, kah wame yeush kutt8wongash n8tunkqutash pannuppe wame wadchue ohkeit Judea.
1.66 Kah wame nag nish n8togig, ponumunaoash wuttahh8wôut, n8waog, Tohunne peissesú8 pish yeuoh? Kah wunnutcheg LORD weetomukup.
1.67 Kah 8shoh Zachariasoh numwaeihtunk wunnetupanatamwe Nashauanitto, kah quosháe missohham, kah n8wau,
1.68 Wunnanitteaj LORD um-Manitt8moh Israel, newutche wunnadtauwaheuh kah uppohquohwhunuh ummissinninn–moh.
1.69 Kah kutomohkinumunkqun wadchánuwáe askonoh, weekit wuttinnúmoh David.
1.70 Neane an8wop wutch wutt8nut wunnetupanatamwe ukquoshodtumwaénumoh, uttiyeug áyayeuhpanneg weske kutchissik muttaok.
1.71 Onk woh k8wadchanitteamun wutch nummatwomunnonog, kah wutch wunnutchegan8wóut wame neg sekeneunkqueagig.
1.72 Onk woh wutussen monaneteaonk ne quoshomomp k8shinonukuh, kah mehquantamunat 8neetupanatamwe 8n8waonk.
1.73 Ne chekeyeuwaonk uttiyeu chadchekeimup n8shun Abraham.
1.74 Woh kuttinnumunkqun, mahche pohquohwhununog wutch wunnutcheganit nummatwomunonog, onk woh matta n8wabesue wówussumóun,
1.75 Nashpe wunneetupanatamôonk, kah sampweusseonk ut anaquabit, wame nukkesukodtumunnonash, ne ádt pomantamog.
1.76 Kah ken peisses pish kuttissowis ukquoshodtumwaenumoh quanunkquapit, newutche pish kenegonshaum wuskesuk LORD, nanashwetamunat ummayash.
1.77 An?nnumauonat wahteauonk uppohquohwhunaonk ummissinninnúmoh, nashpe wutahquoantamauwaonk ummatcheseongash
1.78 Náshpe ukkitteamonteanitteae monateaonk nummanitt8mun, yeu nashpe, nompoáeu wutche waabe kenadtauwáhukqun.
1.79 Aninnumauónat wequai nahog apinitche pohkena?yeuut, kah wutonkohtaiyeuut nuppoonk, sampwushadtauunat nussetash en ummayut wunnohteaonk.
1.80 Kah peisses monchaetu, kah nano menuhkesu wuttahhut, kah áyeu touohkomukqut, yeáan kesukok adt nahtitteadt wuhhogkuh ut Israel.
2.1 ONK n$nih, yeush ut kesukodtash, wunnaumatuonk sohham wutch Cesar Augustus onk woh wame muttaok ompwuhteaog.
2.2 Kah yeu ompwuhteaok wuske ayimunah Cyreneus piahquttuk Syria.
2.3 Kah moncheog wame onk woh ompeteaog, nishnoh pasuk ut nehenwonche wut8tanit.
2.4 Kah wonk Joseph 8mun wutch Galile, {sohham} wutch 8tanat Nazareth en Judea, en wut8tanat David, ne as8wetamuk Bethleham (newutche noh wutch wekit, kah wuttinneetuonganit David.)
2.5 Onk woh ompeteau, weeche Mary quoshodtuáe ummittamwusoh, wompequait.
2.6 Onk nnih na aphettit, kesukod peyaum8 ne adt woh néechadt.
2.7 Kah neecháu mohtômmegheonche, kah 8wishquanuh wutauwosashadt, kah upponuh ahhut assamut {horses}, newutche matta wamappeog wéetuomut ordnary.
2.8 Kah ne ohkeit nanaushepsuaenuog seepsinwog ohteakonit, wutaskwhounouh uf-floksumouh nukonaeu.
2.9 Kah kusseh wutangelsumoh God uppeyauunouh, kah wussohsumóonk LORD weenompausu nahog, kah m8cheke wabesuog.
2.10 Kah Angel wuttinuh nahog ahque wabesek, newutche kusseh, kuppaudtauunumw8 missi wekontamôe wunnaunchem8kaonk ut wame missinninnuhtu.
2.11 Newutche neetu wutch kenaau, yeu kesukok wut8tanit David, Wadchanuaenin, noh Christ noh LORD.
2.12 Kah yeu [m]os kuhkinneasuongan8 ut kenaau, mos kenamheaumw8 peisses wishquanausu auwosashat, seepsin ut ahhut assamut {horses}
2.13 Kah teanuk monacheg kesukquie weech8hutteamutcheg weetapuog Angelsoh, tabuttantamauoog God, kah n8waog,
2.14 Sosumóonk en Godut quanuhquapit, kah ohkeit wunohteaonk, kah kutteamonteanitteaonk en wosketompauttu.
2.15 Kah nnih, Angelsog monchehettit wutch nahog en kesukquiug: assamoncheg shepsoh hettuog, Ontuh en Bethlehem, kah naumuttuh yeu aúnak, mahche uttiyeu LORD wahteauwahukqueog.
2.16 Kah kenuppe peyaog, kah nameheáog Mary, kah Joseph, kah peisses sepsin ahhut assamut {horses}.
2.17 Kah nauáhettit, 8wahteauwahuóneau unn8waonk uttiyeu anuttup papaume yeu mukkiesehtu.
2.18 Kah nag wame n8togig, ummonchanatamunáoash yeush anaunchem8kauutche nashpe assamoncheg shepsoh.
2.19 Qut Mary ummehquoantamunash wame yeush kutt8wongash, kah 8wéattean[i]ttamunash ut wuttahhut.
2.20 Kah assamoncheg shepsoh qushkeog, wowussumáog kah tabuttantamauaog Goduh, wutche wame nish n8tamohetticheh kah naumohetticheh, neyanittup.
2.21 Kah shwosuk mahche audtashikquinukok, onk woh quoshquswau mukkies, 8wesuonk hettamun Jesus uttiyeu ahennittup nashpe angel, asquam wompequau8muk ut ôontomukqut.
2.22 Kah uppahkheae kesukodtah, neyaunag wuttinnaumatuonk Moses, peyaum8uk, uppas8ouh ut Jerusalem, magunat en Godut.
2.23 (Neansukwhôsik ut wuttinnaumatuonkanit God, Nishnoh wosketomp wôshwunont ôontomukqut, pish hennau wunneetupanatam en Godut.)
2.24 Kah magunat sephausuonk, neyane ne an8womukup wuttinnaumatuonganit God Nequtchippissuog turtle-wuskuhwhananáog, asuh neesuog wuskishamesog.
2.25 Kah kusseh na mo wosketomp ut Jerusalem noh as8wesit Simeon, kah noh wosketomp mo sampweusseaen, kah quttianumau Goduh, kah pahtau 8weekontamwahuwaonk Israel: kah wunneetupanatamwe nashauanit apéhtunkup.
2.26 Nah wahteauwáheon nashpe wunneetupanatamwe nashauanitto; onk woh matta naum8 nupp8onk, ash nanauônkup uk-Christumoh GOD.
2.27 Kah peyau nashpe nashauanitto ut templeut, kah 8chetuonguh pas8ahettit peisses Jesus, onk woh wuttinheouh neane wutusseonganit unnaumatuonk.
2.28 Neit wunneemunóuh ukkuhkenápunneáh, kah tabuttantamauau GOD, kah n8wau.
2.29 LORD yeuyeu kuttinánum kittinneum wunohteae monchish, neane kuttinn8waonganit.
2.30 Newutche nuskesukquash naum8m8ash kuppohquohwuss8waonk.
2.31 Uttiyeu nanashwunnumauadt ut anaquabhettit wame missinninnuog.
2.32 Wequai ne wequai8mhettit Getnilsog wussohtum8ongan8 kummissinninnumog ut Israel.
2.33 Kah Joseph kah okasoh monchanatamwog yeush uttiyeush anutcheh.
2.34 Kah Simeon 8nánumuh nahog kah unnau Maryhoh okasoh, yeuoh peisses ponónuh nah, en penushónat, kah omohkenat wonk monaog ut Israel, kah wutch kuhkinneasuonk uttiyeu pish ayeuuhkonittue unnáhettit.
2.35 Nux, togkodteg pish paspishau wonk kukketeahogkounit, onk woh wuttenantam8ongash monat wuttahh8wóut woshwemoash.
2.36 Kah na mo manittowesqua8 Anna wuttaunoh Phanuel, wuttribumoh Aser, noh mo nukkone mahtauntam, weetomop wasukeh nesausuk tahshit kodtumwae wutche uppeénompaunneat.
2.37 Kah mo sekousquaou papaume shwosuk tahshinchage kodtumwáe kah yau: noh matta nukkodtum8 temple, qut wowussumau nashpe mat meetsuongash, kah peantam8ongash nukonáeu, káh kesukodáeu.
2.38 Kah paont neadt hower, yeuoh wonk tabuttantamauau LORD, & papaume nagum keket8hkauau wame neg natauwompatogig pohquohwhunnittuonk, ut Jerusalem.
2.39 Kah mahche ussehettit wame neane wuttenaumatuonk LORD, qushkéog en Galile, en nehenwonche wut8tanaóut Nazareth.
2.40 Kah peisses monchaétu, kah náno menuhkesu wunnashauanitt8ut, numwabehtunk waantamóonk, kah 8neetupanatam8onk God apehtunk.
2.41 Kah 8chetuonguh auog Jerusalem nishnoh kodtum8 ut paumukompauwáe mishadtup8onk.
2.42 Kah nabo néese kodtomwohkog, unnogquadchuaog Jerusalem, neane mishadtup8aé usseonganit.
2.43 Kah pakodchehteauhettit kesukodtash, quáshkehettit, peisses Jesus wuttat appu ut Jerusalem, kah Joseph kah okasoh matta wahteaunneau.
2.44 Kah unnantamohettit weetaeu auwóuhwéhtu, pomushaog pasuk kesuk, kah wunnátinneawhóuh kenugke wuttinnunkumuh, kah wetatteamunganéhtu.
2.45 Kah matta muskouáhetteg, qushkéog wonk en Jerusalem, kah wunnatinneawhouh.
2.46 Kah n$nih nash?kquinogok, wunnamhéouh ut templeut, ápu nôeu kuhk8tomuhteaenutu, n8[t]auónat nagoh kah nat8tomauónat nagoh.
2.47 Kah wame nág n8tauoncheg, monchanatamwog 8wohtam8ongan8ôut, kah wunnamp8ham8ongan8óash.
2.48 Kah nauáhettit monchanatamwog, kah okasoh wuttugquoh, Nunnaumon, tohwutch yeu nehheog, kusseh, k8sh kah nen neuanatamwe kenatinneawhunnumun.
2.49 Kah wuttinnuh nahog, Uttoh kuttinne natinnewhunneau? mat k8wahteaumw8 woh nutussen N8sh wutanakausuongash?
2.50 Kah matta 8wahtauóoh ne kutt8onk ne anukquehettit.
2.51 Kah wómsu weeche nahog, kah peyaog Nazareth, kah wutogk8ompamoh nahog, kah okasoh upponamineash wame yeush kutt8wongash wuttahhut.
2.52 Kah Jesus nano waantam, kah monchaétu: kah mo womonukqussu wutch Godut, kah wosketompáuttu.
3.1 Kah Tiberius Cesar nabo nappanna tahshit kodtumwae kohtass8tam8it, Pontius Pilat Piahquttug Judea, kah Herod Tetrarch ut Galile, kah weematuh Phillip Tetrarch ut Iturea ut wutohtimóneat Trachonitis, kah Lysanias Tetrarch ut Abilene.
3.2 Annas kah Caiphas negonne sephausuanúhettit, wuttinn8waonk God peyaum8 Johnut wunnaumonuh Zacharias ut touohkomukqut.
3.3 Kah peyau wame ne wutohtimóin kishke Jordan, kuhk8tomwéhteau auskoianatamwae kutchessumuáonk, onk woh matcheseongash ahquoantamunash.
3.4 Néyane wussukwhosik ut 8sukuhwhongane wuttinn8waonganit Esayas quoshodtumwaen, n8wau, Wadtauatonkqussuonk pasuk mishont8adt ut touohkomukqut, Nanashwehtam8k ummay Lord, ayim8k ummayash sampw¡yeuut.
3.5 Nishnoh 8nauôi pish numwohtauun, kah nishnoh mishadchu kah wadchu pish n8kinnumun, kah waonkagish pish ayimun sampoi, kah kôshki mayash ayimunash m8s[i]
3.6 Kah wame weyaus pish naum 8wadchanuáonk God.
3.7 Neit wuttinuh monanutcheh, nag sohhogig woh kodsumonche, Woi wachekeagish sesequaéhtu, howan kutánunúkumw8 waj wussemweog wutch musquantam8onk peyam8uk?
3.8 Newutche paudtau8k meechummuongash, woh wanohtagish aiuskoianatam8onk, kah ahque kutche n8wagk ut kuhhogkaóut, n8shun Abraham, newutche kuttinnonnumw8, God woh wutussen omohkinumun yeush qussukquanash 8neechaneat Abraham.
3.9 Wonk eyeu paduhkúhkon togkunk wutchuhquom mahtugquash: newutche nish noh mahtug uttiyeu matta paudtauómun8k wunnegen meechummúonk, tummethamun, kah unnohkon n8taut.
3.10 Kah missinninnuog wunnat8tomauóuh n8waog, Toh woh nutussenan neit.
3.11 Namp8ham kah wuttinuh, Noh neesadchanuk hogk8ongash, aninnumauonch neh matta ahtauunegeh, kah noh ahtunk meechum, ne nan wonk usseitch
3.12 Neit wonk peyaog Publikanog onk woh kutchessumôog, kah wuttinóuh, Sontimomun toh woh nutussenan?
3.13 Kah wuttinuh nahog, Ahque chekeé neemunum8k, qut ne ásittumukup kuhhogkaóut,
3.14 Kah wonk matwaog nat8tomauóuh, n8waog, Kah toh woh nuttussenan? Kah wuttinuh nahog, Ahque chekeé unneheuk howan, asuh tahspunun8k howan pann8wae, kah tapantam8k kutunkquátunkanash.
3.15 Kah pahtussehettit missinninnuog, kah natwontammohhettit ut wuttahh8wóut papaume Johnoh, toh neit yeuoh Christ, asuh matta.
3.16 John namp8ham, kah wuttinuh nahog wame, Neen wunnamuhkut kukkutsumunumw8 nippe, qut pasuk ánue missugken onk neen peyau, nummattanumónuh nuhhogkuh ompakussunánónat, noh pish kukkutsumukou nashpe wunnetupanatamwe Nashauanit, kah n8tau.
3.17 Uppauanuhtunk ut wunnutcheganit, kah pish pannuppe pahketeauun ahhuttannuppoghog, & pish momounum 8wheatumash en wuttogqunnat, qut wassadteamunash wutchikossumunash n8taut matta áuhtán8k.
3.18 Kah monaash onkatoganash manuhtimont ukkuhk8tomauôh missinninnúh.
3.19 Qut Herod Tetrarch aushkomut nashpe nagum, wutche Herodias wematoh Phillip ummittamwussoh, kah wutche wame ummatcheseonganash Herod asechish,
3.20 Qut yeu anue onk wame wutussen, kupshagkinau John.
3.21 Onk wame missinninnuog kodchishsumut, onk nnih Jesus wonk kodchishsumut, kah paantog, kesuk wôshwemo.
3.22 Kah wuneetupanatamwe Nashauanit wunn8kehtunkquoh muhhogkat nussu onatuh wuskuhwhunan, kah wadtauatonkqussuonk wutch kesukqut 8m88, n8w8m8, Ken n8womonegane Nunnaumon, ut kuhhogkat n8seketahhit.
3.23 Kah Jesus nagum papaume shwinchage kodtumwohkom, (ne ananumit) Joseph wunnaumonuh, wunnaumonuh Heli.
3.24 Wunnaumonuh Matthat, wunnaumonuh Levi, noh Melchi, noh Janna, noh Joseph.
3.25 Noh Mattathias, noh Amos, noh Naum, noh Esh, noh Nagge.
3.26 Noh Maath, noh Matthathias, noh Semei, noh Joseph, noh Juda.
3.27 Noh Joanna, noh Rehsa, noh Zorobabel, noh Salathiel, noh Neri.
3.28 Noh Melchi, noh Addi, noh Kosam, noh Elmodam, noh Er.
3.29 Noh Jose, noh Eliezar, noh Jotim, noh Matthat, noh Lévi.
3.30 Noh Simeon, noh Judah, noh Joseph, noh Jonan, noh Elakim.
3.31 Noh Melea, noh Menam, noh Mattatha, noh Nathan, noh David.
3.32 Noh Jesse, noh Obed, noh Boaz, noh Salmon, noh Naason.
3.33 Noh Aminadab, noh Aram, noh Ezrom noh Phares, noh Judah.
3.34 Noh Jakob, noh Isaak, noh Abram, noh Thara, noh Nachor.
3.35 Noh Saruch, noh Ragau, nóh Pheleg, noh Heber. noh Sal[a]th.
3.36 Noh Cainan, noh Arphaxad: noh Shem noh Noe, noh Lamech.
3.37 Noh Methusala, noh Enoch, noh Jared noh Maleleel, noh Kainan.
3.38 Noh Enos, noh Seth, noh Adam, noh God.
4.1 Kah Jesus numwebetunkqut wunneetupanatamwe nashauanitto, qushkeu wutch Jordan, kah ussowunnuk nashauánitto touohkomuk.
4.2 Yauunchatikqunnu qutchehuk mattann?tto kah yeush kesukodtash matta teag meetchu: kah nish mahtshunk, ompetak kodtupp8.
4.3 Kah mattannit wuttinuh, ken wunnaumonait God, uttash yeu qussuk puttukqunnunkanuutch.
4.4 Kah Jesus wunnamp8hamauoh wuttinuh wussukwhosu, woskatomp matta webe nashpe pomantam petukqunnunk: qut nashpe nish noh wutt?nnowaonk God.
4.5 Kah mattannit neemunont en kussuhkoiyeuut, nohtinau wame ass8tam8ongash muttaôhket, teanuk.
4.6 Kah mattannit wuttinuh, wame yeu ménuhkesuonk kittinnumauunun, kah wussohsum8ongan8 newutche ne ánumiyimuk, kah howan ánantam nuttinnumauon.
4.7 Newutche wowussuméan, wame pish kuttaiheash.
4.8 Kah Jesus wunnamp8hamouoh, kah wuttinuh, nuppushquanit aush mattannit, newutche wussukwhosu, wowussumau Jehovah kummanitt8m, kah noh webe ken8swehtau.
4.9 Kah uppas8oh Jerusalem, kah upponuh adt nah8sik temple, kah wuttinuh, ken wunnaumonait God, n8kuhteash kuhhog yeu wutch.
4.10 Newutche wussukwhosu, meechumuhkonau wutangelsumoh kenanauwehukqunnaout.
4.11 Kah wunnutcheganoash kutashinukqunash, ishkont wóh toh ut togkushin kusseet qussukquanit.
4.12 Kah Jesus wunnamp8hamau wuttinuh n8wom8, qutchheuhkon Jehovah kummanitt8m.
4.13 Kah mattannit wohkukquoshitteunk wame ukqutchhuwaonk, wutamaehtauoh, ohguhse,
4.14 Kah Jesus qushkeu, nashpe ummenuhkesuonk Nashauanit, en Galile, kah waeenomaonk 8m88, pannuppe wame wuttohtimoin quaquinnuppe.
4.15 Kah kuhk8tomwehteau ut Synagogsut wame wadt8anumáhettit.
4.16 Kah peyau Nazareth neadtinnéteup kah ne woh áseit, petutteau synagogut sabath-dayeu, kah nepau, ogketamunat.
4.17 Kah 8sukúhwhonk quoshodtumwaen Esayas paudtauón, woshwunuk book, namehteau uttoh adt kesusukhumikis.
4.18 Wunnashanitt8moh LORD nutapetunkquoh, newutche nussesequnuk wunaunchem8kaonk kuhk8tomauónat matchekuog nuttann8nit neetskeheónat pohquag wuttuhh8óash, kuhk8tomauónat missinóog pohquohwhunónat, kah wutonkwhosue naum8onk wutch pogkenumwog, chipohshonat pápukehtahausitcheg.
4.19 Kuhk8tomuhteamuk ukkodtum8m God ne tapeneamuk.
4.20 Kah weyanumun book, kah wonk wuttinnumaon nohtompeantogoh, kah nummatappu; kah wuskesuk88ash wame neg noh apitcheg ut Synogog ukkinnompamóuh
4.21 N8che unnont, yeu kesukok yeu wussukwhonk nnih ut kuttauogk8óut.
4.22 Kah wame 8wauwanóuh, kah monchanatamwog wunneetupanatamwe kutt8wongash nish wám8ukish wutt8nut kah n8waog sun yeuoh matta Joseph wunnaumonuh
4.23 Kah wuttinuh, wunnamuhkut kutussumw8 yeu nuppówaonk, ponaskehtuaenin neetskeh kuhhog, uttoh antamógkup nnih ut Capernaum, yeu wonk ussish yeuut kutohtimóin.
4.24 Kah n8wau, wunnamuhkut kuttinnonnumw8, wanne howan quoshodtumwaen tapeneauau nehenwonche wutohket.
4.25 Qut kittinnonnumw8, wunnamuhkuteyeuog, monaog sekousquaog apuog ut Israel pomantog Elias, kesuk kobhausik nishwe kodtumwae, kah nequtta tahsuog nepauzsaog, mahshe mahshagquohk pannuppe wame wutohtimóneat.
4.26 Qut Elias matta wunnamuhkutte an8nuh, qut en Sarepta wut Sidon, en mittamwussis sekousquaup.
4.27 Kah monaog wutchek8og ut Israel pamontog Elizeus quoshodtumwaen, kah wanne howan pahkheoun, webe Naama wus-syrian.
4.28 Kah wame neg apitcheg Synagogut; yeush n8tamwehettit, numwae musquanatamwog.
4.29 Kah neepóog kah ukkukittáshimuneáuh wutche keihtotanat, kah s[a]gkompanouh en wussau[h]koouut (uttoh ukkeihtotaneau adt ayimukup) onk woh wuttittupuhkonauh
4.30 Qut nagum panupwushadt nahoh, monchu.
4.31 Kah womsu en Kapernaum, keihtotan ut Galile, kah ukkuhk8tomouh Sabboth dayeu.
4.32 Kah chepshaontamwog ukkuhk8tomu[h]teaonk, newutche ukkutt8wonk menuhki.
4.33 Kah ut Synagogut na wosketomp wutapin, noh apehtunkquit wunnashauonk n(ish)keneungque mattannit, kah mishont8wau mi(sh)e wodtauatonkqussuonk.
4.34 N8wau, Ahqhinnean, toh kittinhennumun, ken Jesus ut Nazareth? kuppeam kuppaguasunnanónut? k8wahush howan ken. 8neetupanatam8moh God.
4.35 Kah Jesus wutaushkomuh, n8wau, Netahshuash, kah sohwhehtau, kah mattannit pannuhteadt ut nôeu, wussohwéhtauoh, kah matta 8woskheuh.
4.36 Kah wame chepsháog, kah ken8nittúog, n8waog, Chague yeu kutt8wonk? newutche nashpe missugken8wonk, kah menukesuonk ken8nau nishkeneungque nashauanitt8h, kah sohhamwog.
4.37 Kah waeénomaonk sohhamom8 nishnoh ayeuonganit wutchtimoneat quinnuppu.
4.38 Kah neepau wutch Synagogut, kah petutteau Simon weekit, kah Simon ummittumwussoh okasoh, mishuwesaushau, kah wunnanompassumóuh wutche neh.
4.39 Kah wunnepauéhtauôh, kah aushkomau wesaúshaonguh, kah wunnukonuh, kah teanuk omohkeu kah wuttinninnúmuhkauau wuhhogkuh.
4.40 Onk wáyont, wame nishnoh howan ummahchenon, m8cheke unninneaongash uppas8ouh, kah upponamauoh wunnutchegash nishnoh pasuk8, kah neetskeheuh.
4.41 Kah mattannitt8og sohhamwog wutche monánutcheh, mishontowáog, kah n8waog, Ken Christ wunnaumonuh God, kah aushkomont, matta wuttinanumuh ket8hkunk, newutche wahteauog noh Christ.
4.42 Kah mohtompog, monchu, kah au touohkomuk, kah missinninnúog, wunnatinneawhouh, kah uppeyaonóuh, kah uppaheóuh, onk woh matta wunnukonóuh.
4.43 Kah wuttinuh, mos nukkuhk8tamwehteam wuttas8tamóonk God, en onkatoganish otanash, newutche newajeh an8sumuk.
4.44 Kah kuhk8tomwéhteau ut Synagogsut Galile.
5.1 Onk n$nih, mohsogquehtauwahettit n8tamunat wuttinn8waonk God, neepau kishke nippissepaguot Genesareth.
5.2 Kah naum neenash kuht8nogwash kéhchepam, qut n8tamogquaenuog kacheog, kah kutchessumaog wuthashabp8oh.
5.3 Kah petutteau pasuk kuht8nog, ne Simon ohtunk, kah 8wehquetumauuh kittinnumunat wutch kishke nunohkomuk, kah nummatappu kah kuhk8tomauau missinninnuh wutch kuht8nogqut.
5.4 Kah mahche ket8hkont, unnau Simonuh, unnohhush ut m8nôag, kah wussishan8k kutashabp8oog, wutche namohsog.
5.5 Kah Simon wunnamp8hamauoh wuttinuh, Nussontimom, nummenuhkanakausimun wompane, kah matteag nukquttahham8mun, qut ne an8waan n8sishan hashabp.
5.6 Kah mahche ne ussehettit, m8chekuhwhôog namohsoh, & wutháshabpouh pokshau.
5.7 Kah wowhôtionumauwaog weechaiyeuthettiche nag ápitcheg onkatog kuht8nogqut, woh peyaog kah wutannumunk8oh, kah peyaog, kah numwameechumehteaog neeswe kuht8nogwash, onk kod quttauwéog
5.8 Simon Peter nag, kepshau Jesus ut ukkuttukqut, n8wau, Amaéihtah, newutche nummatchetupanatamweenuh, woi LORD.
5.9 Newutche chepshau, kah wame neh weechaiyeumukqutche, wutche n8tamogquáonk ne paudtahwhahetticheh.
5.10 Kah netatup wonk James kah John wunnaumonuh Zebede, neh chachaubenummoadttéhetticheh Simon. Kah Jesus unnau Simon, Ahque wabesish, yowutche onk yaen ongkoue, pish kutahch8weh wosketompáog.
5.11 Kah paudtauwéhettit ukkuht8nogk8ash nunóhkomuk, wunnukkodtumunneau wame, kah wutasukauóuh.
5.12 Onk nnih ápit 8tanat, kusseh, wosketomp unkwutchek8, nauont Jesusoh, penushadtau wuskesuk, kah wunnanampassumoh, n8wau, LORD, unnantaman woh kuppahkheh.
5.13 Kah summagunum wunnutcheg ummussinuh, n8wau, Nuttenantamun, kuppahkhesh. Kah teanuk wutchek wutamaehtauoh.
5.14 Kah ummeechumehkonuh matta howane wuttinnonat, qut monchish, naiteteash kuhhog sephausuen–ut, kah magish newutche kuppahkhitteaonk, neanan8teamop Moses, wutche wauwaonat nagoh.
5.15 Qut nano m8cheke waenomáonk n8tunkquadt kah muttaánukeg móeu peyaog n8tamunat, kah neetskeheonat wunn8chumwesuongash, nashpe nagum.
5.16 Kah nussishau en touohkomuk, kah peantam.
5.17 Kah nn?h ne kesukok kuhk8tomwehteadt, Pharisesog, kah kuhk8tomwehteacheg unnaumatuonk noh kishke appuog, neg wagig nishnoh otan Galile, kah Judea, kah Jerusalem, kah ummenuhkesuonk LORD, ne ohteau nah wunneetskeheonat.
5.18 Kah kusseh, wosketompaog pas8óog wosketompuh nashpe appinneat, nanunkqsu: kah natinnehamwog toh woh ayn pas8wáhettit, kah ponáhettit anaquabenit.
5.19 Kah matta namehteauhetteg toh woh án pas8wahettit, newutche muttaánukeg: áuwog woskekomuk, kah uppinnompaginouh pannuppe uppuhquosinit, nashpe wutappin ut nashaúwe, anaquabit Jesus.
5.20 Kah naum wunnamptamóonk wuttinuh, Wosketomp, kummatcheseongash kutahquoantamont.
5.21 Kah Scribsog kah Pharisesog n8che ken8nittuog n8waog, Howan yeuoh keket8kontog blasphemaongash? howan woh ahquontog matcheseongash webe God nussu.
5.22 Qut Jesus wahteunk wuttenantam8ongan8 wunnamp8hamaouh, wuttinuh, Tohwutch ken8nitteóg kuttahh8wout.
5.23 Uttiyeu ánukumok n8wonat, Kummatcheseongash kutahquontamont, asuh n8wonat Omkish kah pomushash.
5.24 Qut woh k8wahteomw8 wosketomp wunnaumonuh ohtou menuhkesuonk yeu muttaohkit ahquontamunat matcheseongash, (unnau neh nanonkussinutche) kuttinush, Omkish, kah nemunush kutapin, kah aush kekit.
5.25 Kah teanuk omohkeu ut anaquabhettit nagoh, kah nemunum ne ahpsuk, kah monchu nehenwonche wekit, sohsum8o[n]au Goduh.
5.26 Kah wame chepshaog, kah sohsum8onaog Goduh, kah numwebetunkquog wabesuonk, n8waog, Nunnaumunan penowamaniss8wongash ne kesukok.
5.27 Kah mahche yeush nnag, sohham kah nauau Publikanoh ussowesu Levi, nummatapu uttoh adt áttumunuk ompwunnittuonk, kah wuttinuh, Asuhkah.
5.28 Kah wunnukkodtumunash wame, neepau, kah wutasukauoh.
5.29 Kah Levi ummishadtupheuh nehenwonche wekit: kah na no monáog Publikanog, & onkatogig, noh weetápumoncheg.
5.30 Qut Scribsog kah Pharisesog m8m8squenáog ukkodnetuhtáenumoh, n8wáog, Tohwutch weepmôg kah weetsippumomog weeche Publikanog kah matcheseseaenuog.
5.31 Kah Jesus wunnamp8hamau wuttinuh, Neg másussitcheg matta quenahuk8og ponaskehtuáenuh, qut nag mahchinacheg
5.32 Matta n8che peyoh weekomonat sampweussecheg, qut matcheseáenuog aiuskoianatamunat.
5.33 Kah nag wuttinouh, Tohwutch ukkodnetuhtáenumoh John [n]o(hn)om[p]u matmeetsineg, kah ay(im)wog peantam8ongash, & netatup ukkodnetu(ht)áe(nu)m[o]h Pharisesog qut kutaiheog (meets)uog & wuttattamwog.
5.34 Qut wuttinuh, Woh kutáyeuomw8 mukkiog wusseentamwaenue ayeuonganit matta meetsenaout, wusseentamwáenen ash wéetomont?
5.35 Qut kesukodtásh pish peyaum8ash wusseentamwáenúh amaunumáuut, kah neit pish mat meetseog yeush ut kesukodtásh.
5.36 Kah wonk ukken8nuh kuhkinneásuonganit nahog, Matta howan ponám8 wushkonák nukkonhogk8unit: ne usseit, neit wuskéi áyim88 neekshaadt, kah kodchuhkoi wuskéi, matta wunáiyeumun8 nukkonewhiit
5.37 Kah matta howan ponam8 wusku wine nukkonishquadt, {ne usseit}, wusku wine s8hquhkom nukkonishq, kah quoushau, kah wishquash matcheteauunash.
5.38 Qut wuske wine ponamun wuskeishquadt, kah neéswe woh wodchanumunash.
5.39 Wanne howan wonk wuttattam8g nukkonne wine, teanuk kodtantam8 wuskei; newutche n8wau, nukkonei anue an wunnegik.
6.1 Onk nnih, nahohtôeu Sabath dayik mahche negonne, pannupwushau weahchim?neahtukonash: kah ukkodnetuhtauaéneumoh pahpasinumwog missunkquaminneash, kah uppauukquanumunáoash, kah ummeechinaoash.
6.2 Kah nawhutche Pharisesog wuttinóuh, Tohwutch usseog ne woh matta aseumuk ut Sabath daysut.
6.3 Kah Jesus wunnamp8hamauoh nahog, n8wau, Asquam kutogketam8mw8 ne áseip David, aquompak nehenwonche kodtupwit, kah nag weechaiyeumóhpanneg.
6.4 Uttoh áne petutteap wekit God, kah nemunumup, kah meechup kuhkinneasue petukqunnunk, kah wuttinnumauon náhoh wech yeumukqutche, uttiyeu matta woh mechhittegkup, qut webe sephausuenúog.
6.5 Kah wuttinuh, Wosketomp wunnaumonuh piahquttum wonk ut Sabath dayut.
6.6 Onk nnih wonkanat Sabath dayik, petutteau Synagogut, kah kuhk8tomwehteau, kah na mo wosketomp wuttinohkau keshattau.
6.7 Kah Scribsog kah Pharisesog wutaskwhóuh, tohneit woh keteahouau ut Sabath dayut, onk woh name[h]teauog wuttittashpunnunnaongan8.
6.8 Qut 8wahteauun wuttenantam8ongan8, kah wuttinuh wosketompuh ke[s]hotag wunnutcheg, Omohkish, kah neepaush nôeu, Kah omohkeu kah nepau,
6.9 Neit Jesus wuttinuh nahog, Pasuk kenat8tomauonumw8, unnaumatin wunnésen Sabath dayeu, asuh matchesen? wadchanumun pomantamóonk, asuh paguatauun?
6.10 Kah papam[u]hquait wame, wuttinuh wosketompuh, Summagunish kenutcheg, kah wutussen, kah wunnutcheg netskehteauunah neyane onkatuk.
6.11 Kah nag numwáehtunkquog kogkeáonk, kah ken8nittuog uttoh woh anheahettit Jesusoh.
6.12 Onk nnih, yeush ut kesukodtash, sohham en wadchuut peantamunat, kah peantamauau Goduh wompaneu.
6.13 Kah montompog 8wehkomuh ukkodnetuhtáenumoh, kah nah wutch pepenauau naboneesuoh, uttiyeug wonk ás8wesitcheg Apostles:
6.14 Simon (noh wonk áhenit Peter) kah Andrew wematoh, James kah John. Phillip, kah Bartholomew.
6.15 Matthew, kah Thomas, James wunnaumonuh Alpheus, kah Simon ussowesu Zelotes.
6.16 Kah Judas wematoh James, kah Judas Iskariot noh wunass8m8wáenin.
6.17 Kah w8msu weech nahog, kah népau mukoshquttaut, kah neadtahshashettit ukkodnetuhtaenumoh, & muttaán8og missinninnúog wutche wame Judea kah Jerusalem, kah wutche kishke kehtahhannit wutch Tyre kah Sidon, uttiyeug nonche n8taouncheg, onk woh netskeheóog wutch ummahchenaongan8oash.
6.18 Kah nag wadtamèhukqutcheg nishkeneungque mattannitto: kah netskeheóog.
6.19 Kah wame muttaánukeg ukkodmussinóuh, newutche noh sohhamm88 ummenuhkesuonk, kah wunnetskeheuh wame.
6.20 Kah spunnum wuskesukquash ut wutdisciplesumut, kah n8wau, K8nanumìtteamw8 kottumungeyeuwagksh, newutche kenaau kutahtomw8 wuttass8tamóonk God.
6.21 K8nanumitteamw8 eyeu kodtupwéagksh, newutche pish k8wamepumw8, k8nanumitteamw8 eyeu mauagsh: newutche pish kutahánumw8.
6.22 K8nanumitteamw8 sekeneunkqueagsh wosketompaog, kah chippinnukquean wutch adtahshaihettit, & kehkomukquean kah pogketamwehettit k8wesuonk, neyane matcheseaen, newutche wosketomp wunnaumonuh.
6.23 Wekontam8k ne kesukok, kah quaquesháe muskouanatam8k newutche kusseh, kutonkquatunkan8 missi kesukqut: newutche neanheáhettit 8sh8oh quoshodtumwáenuoh.
6.24 Qut missi kutonkapunaongan8 kenaau wenáekeógish: newutche kummahche attumunumumw8 k8wekontam8ongan8.
6.25 Missi kutonkapunnaongan8 kenaau mamisk[h]ikqueógish, newutche pish kukkodtupumw8: Missi kutonkapunnaongan8 kenaau hahaneógish yeuyeu; newutche pish keneuanatamumw8 kah kummaumw8.
6.26 Missi kutonkapunnaongan8 wame missinninnúog waeenómukqu[eó]g, newuche ne wuttinheonaoh pann8wáe quoshodtumwaenuoh.
6.27 Qut kuttinnonnumw8 n8tiéógish, Womon8k kummatwom8ôog, wunnesehtok sekeneunkqueogig.
6.28 Wunnanum8k nag mamatchenukqueogig, kah peantamwansheuk nagoh jishanumwe onkapunnanukqueogig.
6.29 Kah annehtohukquean yôáe konónat, onkatuk wonk togkodtaj, kah noh neemunumunkquean kuppetwoshqushaonk, ahque queihtus nemunumun kuthogk8 wonk.
6.30 Aninnumau nishnoh pasuk ne wehquttumungquean: kah nemunumungkquean kummaumachih, ahque wonk wehquetumau.
6.31 Ne anantamog wosketomp kittinhukqunnáóont, ne wonk kenaau unneheuk.
6.32 Newutche womonóg nag womonukqueogig, ne toh unne wunnegen? newutche matcheseáenuog womonaog yeuh womonukquehettiche.
6.33 Kah wununeheog nág wánenehukqueogig, ne toh unne wunnegen? newutche matcheseáenuog ne wutussenéau.
6.34 Kah namohkáeiheog nagoh, woh ôadtuhkonkqueogig, ne toh hen wunnegen? newutche matcheseáenuog namohkeiheaog matcheseaeneuh, woh wutteasheu wonk attumunumunneau.
6.35 Qut womon8k kummatwóm8ôog, kah wunnesek kah namohkaeihuágk, matta natauwompattám8unat ne teag wonk: kah kutonkquatunkan8 pish missi, kah pish kenaau wunnechanoh quánunkquapit newutche noh kitteamonteanumau matta tabattantamunégeh, kah matchet8oh.
6.36 Newutche monanetegk, neyane K8shw8 wonk monaneteadt.
6.37 Ahque wussum8k, kah matta pish k8sumitteamw8: ahqué toh spunohteagk, kah pish matta toh kuttispunánitteamw8: ahquoantamau, kah pish kutahquoantamonteamw8.
6.38 Mag8k, kah pish kittinnumonteaneau, wunné quttuhwhôsu, chetonósu, chetôuhkausu, kah pomponumeechumeu pish ne kittinne aninnumontean ut kuhpannogon?t, newutche ne qudthosean pish kukquth8kqun wonk.
6.39 Kah kuhkinneasuonganit wuttit ken8nuh, Pogkenum woh sun sogkompagunau pogkenumwoh? sun woh mat neeswe petsho8og pohsohtheganit.
6.40 Kodnetuhteanin matta aneuhkauwoou wussontimomoh: qut nishnoh pasuk pannuppe wunnetuk, pish yáneyeu8 wussontimomoh.
6.41 Kah tohwutch kuhkinneaman puppissi: kemat wuskesukqut, qut matta k8wauoh mishuhtugk nehenwonche kuskesukqut?
6.42 Asuh toh woh kuttinne unnon kemat, Nemat, amaunumutti puppissi kuskesu kqut, matta ken naum8an mishittaohtugk nehenwonche ne kuskesukqut? kuteiantukeiyeu! negonne pogkétash mishittaohtugk wutch nehenwonche koskesukqut, neit pish kuppahke naum amaunumunat puppissi wutch kemat wuskesukqut.
6.43 Newutche wunnegen mahtugk, matta woh wutchekeninn8 mattummeechum: asuh matchit mahtugk matta wutchekeninn8 wunnummeechum.
6.44 Newutch nishnoh mahtugk wautauon nashpe nehenwonche ummeechummuonk, ne wutche asinnekousit, wosketompaog matta wuttauunneauóog figsash: asuh wutche kôusit matta wuttauuneauôog weenominneash.
6.45 Wunnetou wosketomp wutch wunne nompakou wuttahut sohham8m8 ne wanégik, kah matchetou wosketomp wutch matche nompakou wuttahut, sohham8m8 ne machuk: newutche, wutch monatut wuttahut, wutt8n yeum8,
6.46 Kah tohwaj usseok Lord, Lord, qut matta kutusseumw8 nish an8waonish.
6.47 Nish noh howan paauónuk8h, kah n8tog nuttinn8waongash, kah nish usseit, kukkuhk8tamauonumw8 howane yaneunkqussitche.
6.48 Noh ogqueneunkqussu wosketomp wekitteadt, kah qunnonteadt, kah quenohtauun qussukquanit: kah tomogkog, kusséhtanup menuhke ayeukantam wetu, qut matta mamonchemun8h: newutche quenohtauunap qussukqunit.
6.49 Qut noh n8tog qut matta wutussein. ogqueneunkqussu wosketompaut adtannikitteadt ohkeit, wanne quenohtan8g: ne kussehtanup manuhke ayeuhkontuk, kah teanuk penushau, kah woskehteauonk ne wetu missi.
7.1 Kah mahche n8wadt wame wussuwongash, wunn8tamm8ongan8 missinninnuog, peyau Kapernaum.
7.2 Kah pasuk noqutpasuk8it wuttinnumoh, neh womononcheh, mahchenauoh, kah nahen nupp8.
7.3 Kah n8tamwonont Jesusoh, án8nau nanánuanutcheh Jewsoh, wunnanampasumónaóont woh uppeyonat kah wunnetskeheonat wutt?nneumoh.
7.4 Kah páauonáhettit Jesusoh, ummenuhke nanampassumóuh, n8waog, noh wuttapenumun, noh woh yeu ánhit.
7.5 Newutche womontam nutohtimoin, kah nutayimunkqun Synagoge.
7.6 Neit Jesus nah 8weecháuh, neit ash nó8sukom8k wetu, noqutpasuk8it ann8nau wetompuh, wuttinóuh, LORD, ahque wuttameh kuhhog, newutche matta nuttapenum8 kuppétukonat agwe neekit.
7.7 Newutche wonk matta nuttenantamop nuttápenumun kuppeyaoónnat, qut n8wash kutt8wonk, kah nuttinneum woh neetsk[e]su.
7.8 Newutche nen wonk wosketomp nutagweap nanánuwaonk: nutagwe apéhtunk nutayeuwehteomuk, kah pasuk nuttin monch kah monchu, onkatog peyaush kah peyau, kah nuttinninneum yeu ussish, kah wutussen.
7.9 Jesus n8tog yeush, ummonchánumoh kah quinnuppekompau kah unnau missinninnúh neh asukongqutcheh, Kuttinnonnumw8, matta nummiskom8h ne nukukqun wunnamptamowonk, matta ut Israel.
7.10 Kah nag an8nuttuppanneg, quashkehettit en wetuômut nameheaog wuttinneumuneuh netskesu noh máhchinop.
7.11 Kah nnih na nompunk, petutteau otanat ussowetamun Naim, kah monaoh ukkodnetuhtaeneumoh wechóg, kah monaoh missinninnúh.
7.12 Kah pas8sukog otanáe squoant, kusseh, na mo nupp8 wutch sohh8wunon, wunnukquttegheonoh okásoh, kah noh sekousquau, kah monaóg missinninnúog ne otanat 8weechaiyeumóuh.
7.13 Kah LORD nauont, ukkitteamonteanumoh, kah wuttinuh, Ahque maush.
7.14 Kah peyau, kah mussinum puppukshóg (kah nag kononcheg chépekompáog) kah n8wau, Wúsken, kuttinsh, Omohkish.
7.15 Kah noh napuk, nummatappu, kan n8che keket8hkôu: kah wuttinnumauônuh okasoh.
7.16 Kah wabesuonk wunúhkukaúoh wame kah waussumáog Goduh, n8waog, mîshe quoshodtumwaen waápeu kenugke kenawun, kah God natauwáheau ummissinninneumoh.
7.17 Kah yeu waenomáonk pannupshaum8 wame Judea; kah pannuppu wame wutohtimoneat quinnuppu.
7.18 Kah ukkodnetuhtaéneumoh John wuttukqunash wame yeush.
7.19 Kah John wehkomont nesuoh ukkodnetuhtaéneumoh, wután8nuh nahoh en Jesus ut, n8waog Ken noh woh paont, asuh nutáskauwompamómun onkatuk?
7.20 Wosketompaog paauonahettit, n8waog, John kutchessum8waenin, nutan8nukqun en kuhhogkat, n8wau, Ken noh woh paont, asuh nutaskauwompamomun onktuk?
7.21 Kah ne hour netskehéau monaoh wunn8chumwesuongan8, kah weesaushaonguh, kah matche nashauonguh, kah monaoh pogkenumwoh wunnámwaheuh.
7.22 Neit Jesus wunnamp8hamauoh, wuttinuh, Monchek, kah unnok John nish naumogish, kah n8tamógish, pogkenumwog naumwog, kukquinukqushoncheg pomusháog, wachequtcheg pahkheóog, kogkobsoncheg n8tamwog, nupwog ómohkinóog, wunaunchem8káonk kuhk8tomauun matcheku.
7.23 Kah wunnanumau noh, matta togkussittassum8woneg.
7.24 Kah neh an8noncheh John amaéhettit, n8che keket8hkauont missinninnúh papaume John; sohhamóg en touohkomuk teaguas kenaunche naumumwóus? wekinashq nanámanúhtog waban?
7.25 Qut sohhamóg, teag naunche naunógus? wosketomp hogk8 nohki hogk8onk? kusseh, nag wánhogk8unácheg, kah wánepomontogig nag appuog ketass8tamwog wekuwóut.
7.26 Qut teaguas kenaunche naumumwôus? quoshodtumwaen? nux kuttinnonnumw8, kah m8cheke onk noh quoshodtumwaen.
7.27 Yeuoh noh wósukuhwhôsit, kusseh, nutann8n nutann8naeneum ut anaquabean noh quagwoshwetunkquean kummay ut anaquabean.
7.28 Newutche kittinnonnumw8, kenugke yeug adt nekitcheg mittamwossissit, matta ánue missugken8 quoshodtumwaen onk noh John, kutchessummuaenin: qut noh peississit ut wutass8tam8onganit God, noh ánué missugken onk nagum.
7.29 Kah wame missinninnuog neg n8tauoncheg, kah publikanog, sampweogquanumaog Goduh, kodchessumit nashpe ukkutchissumowaonk John.
7.30 Qut Pharisesog kah anaumátitcheg pogketamwog ukken8nuwaonk God nehenwonche wuhhogkaóut, matta kutsum8naóont nashpe nagum.
7.31 Kah Lord n8wau, Uttoh woh nutogqheonau wosketompaog yeuut pometuonganit, asuh toh ogqueneunkqussuog?
7.32 Ogqunneunkqussuog mukkiesit, aphettit adt kodtauwompasimuk, wehquetehettit, kah an8wahettit, Kuppuhpequanshinumun, kah matta kupumukomw8: Kummauunnitteauanshinumun, kah matta kummauómw8,
7.33 Newutche John kutchessumuwaenin peyop, mat meech8p petukqunneg, asuh matta wuttattam8p wine, kah kussimw8, Appehtunk mattannitt8h.
7.34 Wunnaumonuh wosketomp peyau, meetsu kah wuttattam, kah kussimw8, kusseh, úhquodtamwaénin, kah weksippamwáénin wine, 8wétompainneuh publikanoh, kah matcheseaenuh.
7.35 Qut waantamóonk sampweogquanumau nashpe wame wunnechanoh.
7.36 Kah pasuk Pharise ukkodtantamauoh 8wehpumukqunat, kah petutteau Pharise wekit, kah nummatappu meetsu.
7.37 Kah kusseh mittamwossis otanat, matcheseaenin, wahteunk Jesus nummatappu ut meetsinnat wekit Pharise, paudtau alabastare boxe pummee.
7.38 Kah népau ut wusseetut, ut uppisquait, mau, kah n8che kutchessittunkqut nusseetash nashpe wussippequash, kah nash w wutchishkhamunash nashpe ummesunk, kah wutchipwodtamunkquoh wusseetash, kah wussissequnnumunash nashpe pummee.
7.39 Neit Pharise, noh wosketomp, nag, kutt8 ut wuhhogkat, n8wau, Yeuoh wosketomp quoshodtumwanuit, woh wahheau howan, kah uttóh áne mittamwussissuut, neh masunukqutche, newutche noh matcheseaenin.
7.40 Kah Jesus wunnamp8hamau, wuttinuh, Symon, ne teaguas kuttinsh, kah n8wau, Nussontimom kutt8kash.
7.41 Pasuk n8namontukquohh8waenin nes8oh n8namontukquohwhau, pasuk n8namontukquowhau napanna tahshe pasuk8ompskot, onkatuk napanna tahshinchag.
7.42 Kah mat teag óadtehteahetteg, nanouwe wutahquoantamauóh néeswe, newutche missohhamah, uttiyeuwoh an m8cheke womonont.
7.43 Symon wunnamp8hamau kah wuttinuh, Nuttenantam noh m8cheke ahquoantamauut kah wuttinuh, K8nomwam.
7.44 Kah quînnuppu én mittamwossissut, unnáu Simonoh, Kenau yeuoh mittamwossis? nuppetutteam kekit, matta kittinnumaiyeuh nippe wutche nussetash, qut noh kutchessittau nussetash nashpe wussippeguásh, kah chishkháusuwohtau nashpe ummesunk.
7.45 Matta kutchipwutt8nápeh, qut yeuoh mittamwossis, náteoh petutteáon mattá ahque chipwodtám8 nussetásh.
7.46 Matta kussissequnnum8 nuppuhkuk pummee, qut yeuoh mittamwossis sussequnnum nussetash pummee.
7.47 Newutche kuttinsh, Ummatcheseongash, nish monatash, ahquontamauonash, newutche m8cheke womoausuau; qut noh ogguhse ahquoantamauit, noh ogguhse womoausuau.
7.48 Kah wutt?nuh, Kummatcheseongash kutahquoantamont.
7.49 Kah nag weetapemoncheg ut meetsinneat, n8che n8wahettit ut wuhhogkaout, Howan yeuoh ahquoantog wonk matchseongash.
7.50 Kah unnau mittamwossissoh, K8namptam8onk k8wadchanuk: wunohteaeu monchish.
8.1 Onk n$nih, ompetak pannupwushau nishnoh otan, kah otanaem, kohk8tomwehteadt, kah náhtittead 8naunchem8kaonk wutass8tamóonk God: kah nabonesuog 8wechaiyeumouh.
8.2 Kah nawhutche mittamwussissog, neg netskeheittuppanneg mátche nashauonguh, kah n8chumwesuongash: Mary ussowesu Magdalene sohwehtunk nesausuk tahsuoh mattannitt8h,
8.3 Kah Joanna ummittamwusoh Chuza, uppiahquttumweneuh Herod, kah Susanna, kah monaog onkatoganeg neh anumunkupoh nawhutche 8wenaetuongan8.
8.4 Kah monaog missinninnúog môahettit, kah uppeyaonouh wutche mishnoh otan, ukken8nuh ut kuhkinneasuonganit.
8.5 Ohketeaen sohham ohteakonat 8skannemuneash: kah ahketeadt: nawhutche pogkishinneash kishke mayut, & tattashkuhkomuneash, kah puppinshasog mamahchekesukqut ummahchepwunnaoash.
8.6 Kah nawhutche pogkishinneash qussukquanehtu, kah quenau songkuk, upp8htaash, newutche quenahuk8m8 wuttogki.
8.7 Kah nawhutche pogkishinneash asinnekôussehtu, kah asinnekôussog kenugke sontuog, kah nupwoshquaash.
8.8 Kah onkatogish pogkishinneash wunohteaôuut, kah sonkinash, kah wutchegen meechum nequt pasuk8e tahshee, kah yeush an8wadt, Mishont8wau. Noh wohtauogkut woh wunn8tamunat, n8taj.
8.9 Kah ukkodnetuhtaénumoh wunnat8tomungquoh n8waog, Toh nauwuttam88 yeu kuhkinneasuonk.
8.10 Kah n8wau, Kittinnumonteaneau wahteauunat wunnup8aongash wuttahs8tamoonk God. qut onkatogig nashpe kuhkinneasuongash, ne naumohettit matta woh wunnaum8unneau, kah n8tamohettit matta woh wohtamôog.
8.11 Kah ne kuhkinneasuonk yeu, wuskannem, ne wuttinnowaonk God.
8.12 yeug kehchummayog, neg n8togig: neit peyau mattannit, kah amaunum wuttinn8waonk wutch wuttahh8wout, ishkont woh wunnamptamwog, kah woh wodchanóog.
8.13 Nag qussukquanit, nag n8tamóhettit, wekontamwae attumunumwog wuttinnowaonk; kah neg matta wadchaubukeog: ng oggussese wanamptogig, kah qutchehuwaonganu8g, penushaog,
8.14 Kah yeug pogsukek asinnekoussehtu, nag n8tamwehettit, sohhamwog, kah nupwoshwóog nashpe wuttamantam8ongash, kah wenaehtuongash, kah wekontam8ongash yeu ut pomantam8onganit, kah matta wutchekininn8 meechum an8htaut.
8.15 Qut noh wunohteaouut, neg anomut sampwe kah wunne metah, n8tamwehettit wuttinn8waonk, 8wadchanumunneau, kah wutchegen mechumeuonk nashpe manunnissuonk.
8.16 Wanne howan nashqussuk wequananteg, upputtaguhhum8un nashpe wisq, asuh upponam8un agwe apinneat: qut upPonamun wequananteganuhtugqut, onk neg Petutteacheg woh naumwog wequai.
8.17 Newutche monteag kemeino, ne woh mat wahteauwahuwomuk: asuh mo[n] teag adtahtôsinn8, ne woh mo wahteau8muk, kah n8tunkquodtinn8g.
8.18 Newutche ahqueteau8k uttoh an n8tamog: newutche howan ohtunk, noh pish aninnumauon: kah howan mat áhtau8g pish amaunumauun ne anantog nutahtauun.
8.19 Neit peyáoh okasoh kah wematoh, kah matta uppas8sukauouh newutche tahsuhkomun.
8.20 Onk unnonap nag ne an8wáhettit, kokas kah kematog poquadchit neepoog kodtantamwog kenogqunnaoont.
8.21 Kah wunnamp8hamau, kah wuttinuh, Nokas kah nematog yeug n8togik wuttinn8wáonk God kah asecheg.
8.22 Onk nnih kesukodaeu, petutteau kuht8nog weeche ukkodnetuhtaeneumoh, kah nah wuttinuh, Qushkodteadtuh ne ogkomut nippissepaguot, kah, kuttinn8nuog
8.23 Qut kodhammohettit, koueu, & pauduttashin ut nuppissepaguot, kah numwabausháog, kah nunnukquodtit apuog.
8.24 Kah uppeyaonouh, kah wutt8kinouh, n8waog, Nussontimom, Nussontimom, nukquttóemun, Neit omohkeu, kah aushkomau wabanoh & mishontuk8 nippe: & ohquoantuk8, kah auwepin.
8.25 Kah nah wuttinuh, Uttiyeu k8namptam8ongan8? kah nág wabesehettit, monchanatamwog, hettuog, Howae yeuoh wosketomp? newutche ken8nau wabanoh, kah nippe, kah nag wunn8swetauóuh.
8.26 Kah peyaog wutóhtuóut Gadarensog, ne piuhsukeyeu8 Galile.
8.27 Kah sohhog en ohkeit, wunnogskauoh wutch otanat, wosketomp noh ápehtunkqut mattannitto sepe: kah matta wuthogk8uneu, asuh ápu wetuômut, qut wenohkehtu.
8.28 Nauont Jesusoh, mishont8wau, kah penushau ut anaquabenit, kah m?shont8wae n8wau, Toh kittinnompomsh, Jesus ken Wunnaumonuh GOD quanunkquapit? k8wehquetumaush áhque onkapunaneh.
8.29 (Newutche ken8nop nishkeneungque nashauonk wussohwéhtauónat wosketompuh, newutche m8chekut nompe wutohqunuh, kah noh mo wewepappissu nashpe mouhshagquohtogwosh kah kenekontapesuongash: kah uppapaskukomunash, kah mattannit wuttinn8hkauoh en touohkomuk)
8.30 Kah Jesus wunnat8tamáuuh, Toh kuttissowis? kah n8wau, Legion, newutche monaog mattannitt8og petutteaonuk.
8.31 Kah neg wunnanampassumouh, matta woh ukken8nôunat sohhamunat en monáiyeuut.
8.32 Kah na mo monaog pigsog heardu8og, natuppuog ut wadchuut: kah nag wunnanampasumóuh woh wuttinnánumonat nag petutteaus, kah nah wuttinnánumon,
8.33 Neit sohhamwog mattannitt8og wutch wosketompaut, kah petutteaunáog pigsoh, kah heard chekeeu quogqueogkussoogkôeiyeuut en nippissepagut, kah sogquodtamwog,
8.34 Assámoncheg naumohettit ne aunag, wussem8og, kah moncheog, kah wussinneau ut otanat, kah ut wutohtimóneat.
8.35 Neit nag sohhamwog woh naumwog uttoh aunag, kah peyaonóog Jesusoh, kah nameheáog wosketompuh, noh waj sohhamóhettit mattannitt8og, áppu wussetut Jesus, wuthogk8únnu, & waantam, kah wabesuog.
8.36 Nag wonk nágig, wuttinnoneáu nahoh, uttoh áne noh apehtaáhetteuhpoh mattannitt8og, netskehit.
8.37 Neit wame mataánukeg ut wutohtuóut Gadarensog quinnuppu, nag wunnanampassumóuh wunnukonnukqunaont, newutche mishe wabesuonk nohkuhkonkquog, & petutteau kuht8hogqut & wonk qushkeu.
8.38 Onk wosketomp noh mattannittuog waj amaeihettit, wunnanampasumuh 8weechauónat, qut Jesus ummoncheaheuh n8wau,
8.39 Qushkish en nehenwonche kekit, kah nahtitteash uttiyeush mógagish God ne anhikquean: kah monchu, kah 8wahteauwáhuon pannuppu wame keihtotan, uttoh an mogagish Jesus nish ánheoncheh.
8.40 Kah nnih, Jesus quashkeit, missinninnuog 8weekontamwe attumunóuh: newutche wame uppahheóuh.
8.41 Kah kusseh, wosketomp peyeu ussowesu Jairus, & noh nanaúnnuwaen ut Synagogut, kah punneu ut wusseetut Jesus, kah wunnanampasumuh uppeyouunneat weekit.
8.42 Newutche wunnukquttégheonuh wuttaunoh, papaume nabo neese kodtumwohkom pásittauuneau, qut ne áyont wutazukauóuh.
8.43 Kah mittamwossis qussinausit nobonéese kodtumwae, noh mahtshunk wame neadtahshegit ut ponaskehtuóadtinneat, qut matta woh wunnetskeheuh howan.
8.44 Peyau uppisquanit, kah missunnum wussiéu wuthogk8, kah teanuk qussinausuonk kuppuhhausu.
8.45 Kah Jesus n8wau, Howan másunit? wame kohkôn8wahettit, Peter kah nag wechauoncheg n8waog, Nussontimom, mátaánukeg kutassukunkquog kah kenanahkausukungquog, & kuttinnowam, Howan masunit?
8.46 Kah Jesus n8wau, Howan nummussunuk, newutche n8wáammattam menuhkesuonk nussohwetunk.
8.47 Kah mittamwossis nag matta assompamukqussu, peyau nunnukqshau, punneu ut anaquabit, wuttinnon anaquabhettit wame missinninnúh, toh wajeh mussunont, kah mahche teanuk netskeheau.
8.48 Kah wuttinuh, Nuttaunes, wutt8antash, k8namptam8onk kenetskehuk wunohteae monchish.
8.49 Ash pámoadt, peyau pasuk wutch wekit nananuwaenin ut Synagog, wuttinuh, Kuttaunesi nupp8i, ahque wuttameh Sontim.
8.50 Qut Jesus n8tog, wunnamp8hamau, n8wau, Ahque wabesish webe wunnamptash, kah noh woh netskesu.
8.51 Kah petutteadt wetuómut, matta howane unnánumauou petutteash, webe Peter, kah James, kah John, kah wutsh8muh, kah wutokasumoh nunksquau.
8.52 Kah wame mauog, kah ummauémóuh, qut n8wau, Ahque mau8k, matta nupp8, qut koueu.
8.53 Kah ummishanissittauóuh, wahteahettit nupp8i.
8.54 Kah nah wame wussohwhunuh, & wuttanunuh wunnutcheganit, kah wehkomau, n8wau, Nunksquau, omohkish.
8.55 Kah wunnashauonguh wonk peyau, kah omohkeu teanuk: kah ukken8nuh assam8k.
8.56 Kah wutchetuonganog chepshaog: qut nah ummeechumehkonuh matta howane wuttinnounnaónt uttoh aunag.
9.1 Neit wehkomau nabo neesuoh ukkodnetuhtaeneumoh môeu, kah wuttinnumauuh menuhkesuonk piahtimónat wame mattannitt8og, kah netskeheónat mahchinnaonganog.
9.2 Kah nah wutann8nuh kuhk8tomuhkonat wuttahs8tamóonk God, kah netskeheónat mahchinnácheg.
9.3 Kah nah wuttinuh, Ahque teag kenunnum8k wutch kuppomushaongan8, matta anwohh8unash, matta petunkash, matta petukqunneg, matta teauguash, kah matta nehnesashaiogkod.
9.4 Kah nishnoh wetu kuppetukoneau, na appek, káh na wonk wutch monchek.
9.5 Kah wuttinniin howan matta attumunuk8ôk, sohhamóg ne wutch otanat papauóhteagk ne puppissi wutch kusseet8wóut, wutche wauwáonk ayeuuhkonón$nagoh.
9.6 Kah moncheog, kah panupwushaog otanash, kuhk8tomwehteaog wunaunchem8kaonk, kah netskehuwaog nishnoh ut.
9.7 Kah Herod tetrark wun8tamun wame ne asit, kah wuttamantam, newutche nawhutche n8waog, John omohkeu wutche nuppunat.
9.8 Kah onkatogig, Elias naeihtauau, kah onkatogig, pasuk nukkoneu quoshodtumwaén8k omohkeu wonk.
9.9 Kah Herod n8wau, John nuttummequáwhop, qut howan yeuoh n8tamauog yeush? kah kodtantam wunnauónat.
9.10 Kah wutann8naéneumoh quashkehettit, wuttinnoneau wame ne asehettit, Kah nah wunnemunuh, kah kemeu amaeu, en assampamukquadut, wutcheayeuuk otanat ussowetamun Bethsaida.
9.11 Kah missinninnuog wahteauhettit wutásukauóuh, kah nah wutattumunuh, kah ukkeket8hkauuh wutass8tamóonk God, kah nah wunnetskeheuh quenauhukqunutche netskehittuonk,
9.12 Kah kesukod n8cheu mahchem8, neit peyaog nabo nees8utcheg, kah wuttinóuh, Moncheah mattaánukeg, onk woh petutteaog otanahtu, kah wutohtimoneat quinnuppeu, kah woh koueog, kah woh natinnehamwog metsuonk, newutche yeu kutaiinnean touohkomukque ayeuonganit.
9.13 Qut nah wuttinuh, Assam8k kenaau, Kah n8waog, Webe n8wadchanumumun napanna tashinash petukquneganash, kah nesuog namohsog, asuh woh moncheyog attô[á]óg metsuonk wame yeug missinninnúog.
9.14 Newutche nag papaumé napanna tahshe muttanunkanogkussuog, wosketómpaog, kah unnau ukkodnetuhtaeneumoh, Nummatappeheuk napanna tahshinchage nequtchippissuog.
9.15 Kah ne wutussenáóh, kah wame nummatappeheóuh,
9.16 Neit nemunum napanna tashinash petukqunnungash, kah nesuoh namohsoh, kah aspuhquait, nish 8nanittamunash, kah wussohqunnumunash, kah nish wuttinnumauonash ukkodnetuhtaéneumoh, woh upponumunaóont anaquabhettit mattaánukeg.
9.17 Kah nag metsuog, & wame wamep8og. kah na wutch nemunumun nabo nesunnuash man8tash numwohteau s8hkummeechum ne sequeteamuk.
9.18 Onk nnih, nohsiit paantog, ukkodnetuhtaeneumoh weechiyeumuk, kah nah wunnat8tomauuh n8wau, Toh n8waog missinninnúog howan neen?
9.19 Namp8hamwog, n8waog, John kutchessummuaen: qut nawhutche n8waog, Elias, kah onkatogig n8waog, Pasuk nukkoneu quoshodtumwaen8k omohkeu wonk.
9.20 Kah wuttinuh, Qut kenaau toh kussimw8 howan neen? Peter wunnamp8hamau n8wau, Uk-Christumoh GOD.
9.21 Kah menuhke ummeechumuhkonuh matta wuttinnonnaoont howane n$ne.
9.22 N8wau, Wosketomp wunnaumonuh mos m8cheke spunnanáu, kah mos pogkenuk nanánuánutcheh, kah negonne sephausuenuog, kah Scribsog, kah mos nushau, kah omohkinau nishikquinogok,
9.23 Kah nah wuttinuh wame, Howan asuhkiit kohkon8waononch wuhhogkuh, kah nemunitch uppumetshineum asekesukokish, kah asuhkiitch.
9.24 Newutche howan wadchanuk uppomantamóonk pish 8wanteauun: qut howan kodwanehteunk uppomantamóonk wutche nen, noh pish 8wadchanumun.
9.25 Newutche teaguas 8tattauu wosketomp, tumuhhouodt wame muttaok, qut wanneheunt wuhhogkuh, asuh pogkenit?
9.26 Newutche wuttinniin howan akodchuwosit, kah nuttinn8waongash wosketomp wunnaumonuh wutakodchuwonuh, peyont nehenwonche wussohsum8onganit, & 8shoh, & 8netupanatamwe wut-Angelsumoh.
9.27 Qut wunnamuhkut kittinnonnumw8, nawhutche yeu nepauwutcheg; matta pish quajtam8gig nupp8onk, asquam nanaumohettegkup wuttahs8tam8onk GOD.
9.28 Kah nnih, papaume shwosuk tahshikquinne mahche yeush n8waongash nemunau Peter, kah John, kah James, kah ogquodchuau wadchuut peantamunat.
9.29 Kah paantog, wuttinnussuonk ut wuskesukqut pen8winneungquot, kah wuthogk8unash wompiyeuash kah wohsum8m8ash.
9.30 Kah kusseh, ukkeket8hkauóuh nesuog wosketompaog, neg Moses kah Elias.
9.31 Nag sohsumoe wunnaeihtauouh, kah keket8hkontamwog wunnupp8onk, ne woh asit ut Jerusalem.
9.32 Qut Peter & nag wechaiyeumoncheg, kodtukquomwog, kah t8hkehettit, naumwog wussohsumowonk, kah nesuog wosketompaog 8wechekompaumóuh.
9.33 Kah nnih, nogkonáhettit, Peter unnau Jesusoh, Nussontimomun, wunnegen yeu ku(tt)aiineanónut: kah ayimuttuh shwinash wetuomash, pasuk ken, kah pasuk Moses, kah pasuk Elias, matta wahteau8k uttoh an8wadt.
9.34 Yeu an8wadt, peyaumo matokqs, kah wunohkukkongquneau, kah wabesuog petutteahettit matokqsut.
9.35 Kah 8m88 wadtauatonkqussuonk matokqsut, n8wau. Yeuoh n8womonegane Nunnaumon, n8tok.
9.36 Kah wadtauatonkqussuonk paumushaum8uk, Jesus nussu nameheau, kah nag wutahtatauunneau, kah wanne howane wuttinnóunnneau, yeush kesukodtash, yeush namohetticheh.
9.37 Kah nnih, na nompuk womusséhettit wutch wadchuut, monaog missinninnuog wunnogskauôuh.
9.38 Kah kusseh wosketomp ne adtasisháhettit mishont8wau n8wauu, Nussontimom, k8wehquetumaush monunneau nunnaumon, newutche noh nunnukquttegheun.
9.39 Kah kusseh nashauonk wutohqunoh, kah teanuk mishont8wau kah wunnehnekinuh, onk péhtáuut8nauh, kah pápukkehtahwhont, wuttôhôneu kod matta nukkonuh.
9.40 Kah nánompassumomp kukkodnetutáeneumog wussohwonkonaont, kah nag wuttonheouh.
9.41 Kah Jesus namp8hámauont n8wau, Woi mat wunnamptamwáe kah pann8wohtamwáe pometuonk toh utt8che pish k8wechiyeumunumw8, kah kummukk8naunumw8? yeu pas8 kenaumon.
9.42 Kah noh na wag, mattannit ukkepuhkonuh kah wunnenekukkauoh: kah Jesus aushkomau nishkeneungque nashauonguh, kah netskeheau mukkioh, & wonk upponuh 8shut
9.43 Kah wame chepshaog ummishe menuhkesuonk God: qut nag wame ash pame monchanatamohettit, ut nishnoh wutussen Jesus, unnau ukkodnetuhtaenumoh,
9.44 Yeush n8waongosh quttauwemoutch kuttauog8óut, newutche wosketomp wunnaumonuh, pish ponau wunnutcheganóut wosketomp.
9.45 Qut matta yeu 8wohtamm8uneau unn8waonk: onk nag attahtauuneau kah, matta 8wahteau8uneau, kah wabesuog wunat8tomauónaôut ne n8waonk.
9.46 Neit m8skem8 keket8kaonk kenugke nagoh, uttiyeuoh pish masugkenuk.
9.47 Kah Jesus wahteunk wuttenantam8wongan8 ut wuttah8wóut, nemunau mukkiesoh kah noh kishke upponuh.
9.48 Kah nah wuttinuh, howan attumunont yeuh mukkiesoh, ut n8wesuonganit, nutattumunuk: kah wuttinniin howan attumunit, attumunau neh an8nukqueaneh: newutche noh peississit kenugke kenaau wame, yeuoh pish missugken.
9.49 Kah John namp8ham & n8wau, Nussontimom, nunnauómun pasuk sohwohteau mattannitt8 ut k8wesuonganit, kah nukquehtinnounnonup, newutche matta kutsukonk8un.
9.50 Kah Jesus wuttinuh, Ahque queihtus, newutche noh matta ayeuuhkonuk8og, noh kech8hun.
9.51 Kah nnih, paom8ug ne woh ádt nemunit, menuhke unn8quaeu onate Jerusalem.
9.52 Kah ann8nau ann8naéneuh en anaquoshadt, kah moncheog kah petutteaog otanámesut wus-Samaritansog, ukquaquashwehtauonaôont.
9.53 Kah matta wutattumunouh, newutche wuskesuk onatuh aont Jerusalem.
9.54 Kah ukkodnetuhtaenumoh James kah John yeu namohettit, n8waog, Lord, kuttenanatamun, woh nukken8tamunán n8tau n8kem8ut wutch kesukqut kah nummachukiswonanonut, onatuh Elias ne asip:
9.55 Qut qushkeu, kah wutaushkomuh, kah n8wau, Wanne k8waheomw8 uttoh anussit kenashauaongan8.
9.56 Newutche wosketomp wunnaumonuh mátta wutche peyau8h paguatauunát wosketompaog uppompantam8ongan8, qut wadchanonat. Kah auog onkatog otanaes.
9.57 Kah nnih, neaahettit mayut, pasuk wosketomp wuttinuh, Lord, kutasukoush uttoh aôan.
9.58 Kah Jesus wutt?nuh, Wonkqussissog 8wonogk8og, kah psuksesog mamahchekesukqut 8wadshiyeuwog, qut wosketomp wunnaumonuh matta ahtoou toh woh ponuk uppuhkuk.
9.59 Kah unnau onkotoge, Asuhkah, qut n8wau, Lord, unnanume[h] negonne woh nummonchem, posekekinnonat n8sh.
9.60 Jesus wuttinuh, Nupwog posekinahettich wunnupp8m8uh: qut ken monchish kuhk8tamwehteash wutass8tamóonk God.
9.61 Kah onkatog wonk n8wau, Lord, kutasukaush: qut negonne moncheaheh, unnonat nag nek?t apitcheg, nohnushagk.
9.62 Kah Jesus wuttinuh, Wanne howan, mahche ponuk wunnutcheg ploughut, kah ompamu[h]quait, tapeneunkqussu ut wutáss8tamóonkanit God.
10.1 Mahche yeush nnag: LORD ketimau nesausuk tahshinchagkussuoh onkatoge, kah nah wutann8nuh nehneeswu, ut anaquabit, en nishnoh otan kah ayeuonk, uttoh woh nehenwonche paont.
10.2 Newutche wuttinuh nahog unninnauou wunnamuhkut missi, qut kepunukeg ogguhsuog, newutché nanumpassumók Lord ánauwánamit, onk woh an8nau kepenumwaenuh en wuttinnauwanomuonganit.
10.3 Monchek kusseh kutann8nunnumw8 onatuh Lambsog kenukke mummukquoshimwuhtu.
10.4 Kenunnum8hteog asuh petunk, asuh nemouninneut, asuh mokussinash, kah wonkummuhteog howan ut mayut.
10.5 Kah nishnoh wetu kuppetukoneau, negonne n8waog, Wunohteaonganuutch yeu wetu.
10.6 Kah wunnaumonuh wunohteaonk ne apit, k8nóhteaongan8 ne pish ohteau, tohneit matta, pish qushkem8 en kuhhogkáóut wonk.
10.7 Kah ne wetu appek, metsek kah wuttattam8k neyane aninnumungqueog: newutche anakausuaen tumuhh8au wutonkquatunk, ahque hassukaue onkq wetuomut.
10.8 Kah nishnoh keihtotan kuppetukonau, kah nag kutattumunukôuoog, metch8g nishnoh ponamun anaquabeog.
10.9 Kah netskehuk mahchinaog neg noh ap?tcheg, kah nag unn8k, Wutass8tamóonk GOD kuppas8sukongqunneau.
10.10 Qut nishnoh keihtotan kuppetukoneau kah nag matta kutattumunukôuoog, sohham8k én mayuhkontu naut, kah n8wagk,
10.11 Ne puppissi yeu ut otatnat, né ogquamushonk, nuhhogkanonut, nutchishkhomunan ayeuuhkone kenaau. qut yeu wunnamuhkuteyeu88k, wutass8tam8onk GOD kuppas8sukongquneau.
10.12 Qut kuttinnonnumw8, pish ánekôeyeu8 Sodom, ne kesukok, onk ne otan.
10.13 Missi kutonkapunaonk Chorázin, missi kutonkapunaonk Bethsaida, newutche yeush mishanakausuongash mahche unnakus ut Tyre kah Sidon, nish ánhinakish, noadt woh aiuskoianatamópanneg, aphettit mathogk8unit kah pakque.
10.14 Qut pish anekôeyeu8 ut Tyre & Sidon, onk wutch kenaau ne kesukok wussittum8onganit.
10.15 Kah ken Kapernaum, ashpununúmuk en kesukqut, pish kuttittuppohkónit en chepiohkomuk.
10.16 Noh n8tauusk nunn8tunk, kah noh jishánumukquean nutjishánumuk, kah noh jishánumukqueh, jishánumau neh án8nukqueompah.
10.17 Kah nesausuk tahshinchagkussuog, wonk wekontamóe qushkeog, n8waog, Lord mattannitt8og ánuunagig nashpe k8wesuonk.
10.18 Kah wuttinuh nahhog, nunnaumup Satan ônatuh ukkutsham8onk, penushau wutch kesukqut.
10.19 Kusseh, kittinnumauúnumw8 menuhkesuonk tahtashkuhkauónat ask8kog, kah Scorpions, kah ánue wame ummenukesuonk matwau, kah matta pish teag natuh kittin woskehik8mw8.
10.20 Qut ahque muskouanatam8k yeu ne nashauonganog kutánuunukquneau, qut ánue muskouanatam8k, newutche k8wesuongan8ash wussukwhôsuash ut kesukqut.
10.21 Ne hour Jesus wekontam ut wunnashaonoganit, kah n8wau, Kuttabuttantamoush: Woi N8sh, Piahquttuk kesuk kah ohke newutche kutahtattauunash yeush wutch waantamwenúut, kah nupwóenuut, kah k8wahteauwaheonáoash peissesut, ne n$naj woi N8sh, newutche ne kuttin wussinnowahittean anaquabean.
10.22 Wamé teanteaquasinish nuttinnumont wutch N8shut, kah matta howan 8wahteau8un howan wunnaumoniin, webe wut8shimau, kah howan Wut8shimau, webe Wunnaumóniin, kah noh Wunnáumoniin 8wahteauwahuónuh.
10.23 Kah ompamuhquaeu en ukkodnetuhtáeneumoh, kah kemeu n8wau, wunantamunash muskesukquash uttiyeush naum8m8ukish yeush naumagish.
10.24 Newutche kuttinnonnumw8, monaog quoshodtumwaenuog, kah ketass8tamwog kodtantamuppanneg naumunat yeush naumógish, kah matta wunnaum8unaopash, kah n8tamunat yeush n8tamogish, kah matta wunn8tam8unaopash.
10.25 Kah kusseh pasuk wuttinaumatuonganaénin nepau, kah ukqutcheuh, n8wau, Nussontimom, toh woh nutussen onk woh nutahtauun micheme pomantamowonk? kah wuttinuh.
10.26 Toh ansukwhôsik ut naumatuonganit? toh kittinne ogketamun?
10.27 Kah namp8ham, n8wau, Pish k8womon LORD kum-Manitt8m wame kuttahhut, kah wame kukketeahogkôunit, kah wame kummenuhkesuonganit, kah wame kutenanatam8wonganit, kah ketatteamung neyane ken.
10.28 Kah wuttinuh kussampwe namp8ham, Yeush ussish, kah pish kupppomantam.
10.29 Qut noh kódtantog wussampweogquanumónat wuhhogkuh unnau Jesusoh, Onk howan netatteamung.
10.30 Kah Jesus namp8ham, n8wau, pasuk wosketomp w8msu wutch Jerusalem en Jericho, toh peyau kenugke komm8towaenuut, neg poskinoncheg wuthogk8onk, kah wunn8chumwéhtahwhôuh, kah moncheog, wunnukonóuh nahen nupp8oh.
10.31 Kah toh ne wuttin w8msin pasuk sephausuáenin ne mayut, kah nauont, appaumukauóh ogkomáe.
10.32 Kah wonk Levite, ne paont, peyau ummonunneauoh, & uppaumukauouh ogkomáe.
10.33 Qut pasuk Samaritan paumushadt, peyau ne sepsinit, kah nauont, ukkitteamonteanumoh.
10.34 Kah noh au, kah 8shpunauoh n8chumwehtahwhaongash, sokanuk pummee kah wine, kah upponuh negenwonche uppuppinashimomut, kah uppas8uh ut ordnary, kah wunnánauanumoh.
10.35 Kah mohtompog noh nokodtuk sohwhunum neesompskot, kah wuttinnumauon neh noh wekittamunutcheh, kah wuttinuh, Nanauwánum, kah uttoh áne mahtshatauan, wonk peyóon, kuttóadtuhkoush.
10.36 Yeuyeu uttiyeush yeush nashwunnú8gish ánantaman neh weetatteamunguh noh toh paomp kenugke komm8t8wáenuut?
10.37 Onk nowau, Noh kadtumonteanumont, neit Jesus wuttinuh, Monchish kah neyane ussish.
10.38 Onk nnih ne áahettit petutteau otanaemes, kah pasuk mittamwossis ussowesu Martha, wutattumunuh en wekit.
10.39 Kah wetukushsquoh ussowesuoh Mary, noh wonk ápit wussetut Jesus kah n8tam wuttinn8waonk.
10.40 Qut Martha wuttamantam m8cheke quoshauwehtohsinneat, kah uppeyaonuh, kah n8wau, LORD, matta toh kittin tupantam8 netukkusq nunnusseu nukkonukqunat quoshauwehtohsinat? newutche us nuttannumunkqunat.
10.41 Kah Jesus namp8ham, kah wutt?nuh, Martha, Martha, ken k8tamantam, kah kumm8cheke wuttamhik teaguasinish.
10.42 Qut pasuk ne woh aunag, kah Mary ne noh 8tinnumun wunne chippai, ne pish ma[t]maumaóont.
11.1 Onk n$nih, paon[t]og ut ayeuonganit, maht8adt, pasuk ukkodnetuhtáeneumoh wuttukquoh, LORD, kuhk8tomaiineán peantamunat, neyane John án kuhk8tamauont ukkodnetuhtaeneumoh.
11.2 Kah wuttinuh, Peantamog, n8wagk, N8shun kesukqut, Quttianatamunch K8wesuonk, Kukketass8tamóonk peyaum8utch, Kuttenantam8onk ne naj, neyane kesukqut kah ohkeit.
11.3 Assamaiinnean kokokesukodae nutasesukokke petukqunneg.
11.4 Kah ahquoantamaiinnean nummatcheseonganonash, newutche nenawun wonk nutahquoantamauóunnonog nishnoh pasuk n8namontukquohwhonan, kah ahque sagkompaginnean en qutchehettuonganit, qut pohquawussinnean wutch matchitut.
11.5 Kah wuttinuh, howan kenaau 8wetompait, peyaonont nóetipukkodtáe, kah unont, netomp namakouhe shwinash petukqunegash.
11.6 Newutche netomp pomushadt, nuppéaónuk, kah wanne teag nutassamóh.
11.7 Kah noh anomukkommuk namp8hamauont & n8wadt, ahque wuttamheh, squoant kuppuhh8su, kah neechansog n8wechekou8mukquog, n8nanum omohken kittinnumauunat.
11.8 Kuttinnonnumw8, tohkónogque matta wutomohkein newutche wetompuh: qut newutche ummenuhke wehquetumoonk, omohkeu kah wuttinnumauon ne adtahshe quenauhukqut.
11.9 Kah kuttinninnumw8, wehquetum8k & kittinnumonteanéau: natinneham8k kah kummiskominneau, chuhchunkquttahham8k, kah k8woshwehtunkqunneau.
11.10 Newutche nishnoh howan 8wehquetumun, wutattumunumun, kah noh natinnehog ummiskomin, kah noh chohchunkquttahog woshwemo.
11.11 Wunnaumonaiin wehquetumungqut petukqunneg kenaau howan wut8shimuk, woh wuttinnumauuh qussuk? auh wehquetumunkqut namosoh, woh wuttinumauoh ask8koh wutche namohsi?
11.12 Asuh wehquetumunkqut wôu, woh wuttinnumauoh scorpion?
11.13 Neit kenaau matchetowog, wahteauôg wunne mag8ongash woh anumauógish, kenechan8wóog uttoh unne m8cheke, kesukqueu K8sh8 pish wuttinnumauónat wunnetupanatamwe nashauanitt8 neh wehquetumungqutche.
11.14 Kah sohwohteau mattannitt8, kah mokakutt8, kah nnih mattannit sohhog mokakutt8g kutt8: kah missinninnuog monchanatamwog.
11.15 Qut nawhutche n8waog, sohwhôteau mattannittoh nashpe Beelzebub uppiahquttum8m8 mattannitt8og.
11.16 Kah onkatogig ukqutchheouh, wunnat8tomauóuh kuhkinneasuonk wutch kesukqut.
11.17 Qut noh wahteunk wuttenantam8ongan88ash, wuttinuh, nishnoh ass8tam8onk chippehtôadtum8uk paguanan?ttúm8, kah wetu chippehtôadtehettit weetuomoh penushau.
11.18 Kah mattannit chippehtôadtit, uttoh woh en menuhkohteau wutass8tam8onk? newutche kussimw8 nussohwhôteam mattannitt8og nashpe Béelzebub.
11.19 Kah sohwhoteaan mattannitt8og nashpe Beelzebub. howane kenaumonu8woog nashpe sohwhóteahettit? newutche nag woh k8sittumwaeneum8oog.
11.20 Qut nen sohwhôtaan mattannitt8og nashpe uppohchanitch God, matta kuhsheu wutass8tam8onk God kenuhkekongquneau.
11.21 Menuhkasketomp tapauwamit, nanauwehteunk wek, wunohteaum8ash ummaumachiash.
11.22 Qut ánue menuhkesit nuhkuhkauont, kah sohkauont; wunnemunumauoh wame wuttinnauwameonk, nish pabuhtantogish, kah wutchachaubenumauwoh ummatchteauongash.
11.23 Noh matta wechayeumuk8h nutayeuohkonúk, kah noh matta weechemukkinnémuk8 seáeiyeu.
11.24 Nishkeneunkque nashauonk sohhogish wutch wosketompaut pomushau nanobohteaouut natinneham anwósinoonk, kah matta namehtea8k, n8wau, Nukqushkem nekit na wómomp.
11.25 Kah paont, wunnamteauun chekhausu kah wunnehteausu.
11.26 Neit moncheu kah nemunau nesausuk tahs8oh onkatoge nashauonguh anue matchet8wog onk nagum, kah petutteaog kah na wuttaiinneau, kah maumachish wuttitt8wonk noh wosketomp anue matchetou onk negonáeu.
11.27 Kah nnih, yeush an8wadt, pasuk mittamwossis ne chopánukek, mishont8wau, kah wuttinuh, Wunnanumau ôontomuk noh nekhikqueas, kah sogkodtunkash nish n8n8washash.
11.28 Qut n8wau, Nux, aynwoh wunnánumit nag n8togig wuttinn8waonk God, kah nanawehteunkeg.
11.29 Kah missinninnuog mayaéhettit, n8che n8wau, yeu matche pometuonk, natinnehamwog kuhkinneásuonk, & matta pish kuhkinneasuonk an?nnumauoog, qut ne kuhkinneasúonk Jonas quoshudtumwaen.
11.30 Newutch, neyane, Jonás ukkehkinneasuongan8 Ninivitsog, netatupe wonk pish wosketomp wunnaumonuh yeu ut pometuonganit.
11.31 Keichessonkqs sowanaiyeu pish weeche omohkomau ut wussittum8onganit ayeuuhkonittue wosketompuh yeu pometuongan¡t, kah pish 8wussumoh: newutche nagum 8mup wutch aongkouohkomuk, wun8tamunát 8waantamoonk Solomon kah kusseh, missugken anue onk Solomon yeu wutapp?n.
11.32 Ninivee wosketompaog pish weeche omohk8mau yeu pometuonk, kah pish uppógkodchimuh, newutche aiuskoiántamuppanneg, kuhk8tamweteadt Jonas, kah kusseh, ánue missugken onk Jonas, yeu ut.
11.33 Matta howan nashqussuk wequananteg, upponum8un assampamukquadtut, asuh matta agwe wishquadt, qut wequananteganuhtukqut, nag petutteacheg woh naumwog wequai.
11.34 OOwéquai8m muhhog muskesuk: newutche keskesuk pohkag, wame kuhhog numwohteau wequai: qut kuskesuk matcheuk, kuhhog wonk numwohteau pohkeni.
11.35 Newutche nunnukqussish, ishkont ne wequai ne kuhhogkat pohkenáhkitch.
11.36 Newutche wame kuhhog numwohtag wequai, matta chippano pohkenai, wame numwohteau wequai, neyane 8wóhsumóe pumóhsumóonk wequananteg, wequossumungquean.
11.37 Kah kadt8hkont pasuk Pharise wunnanompassumoh 8wehpumukqunat, kah petutteau, kah nummatappu ummeetsinneat.
11.38 Kah Pharise nag, monchantam matta ukkussénchan ash mametsekup.
11.39 Kah LORD wuttinuh, yeuyeu kenaau Pharisesog kuppahketeomw8 woskeche wuttattamwaitch, kah wunonk, qut kittinnomiyeum8wóont numwohteau neehneehteapuonk, kah matchetowonk.
11.40 Kenaau mattammagquog, sunnummatta noh ayikup ne woskeche ohtag, ayim8us wonk ne anomut ohtag?
11.41 Qut ayn mag8k nannowe mag8ongash ne woh ayn mag8og, kah kusseh wame teanteaquasinash pohkiyeuash wutche kenaau,
11.42 Qut missi kutonkapunnaongan8 Pharisesog, newutche kummagumw8 piukque chippai mint, kah rue, kah wame nish noh unnashkehteu8, kah kupaumukomómw8 wussittumóonk k8womunnaongan8 God: yeush woh aséogish, qut woh mo kusséqueussúmw8 onkatogish.
11.43 Missi kutonkapunnaongan8 Pharisesog, newutch k8womantamumw8 negonne appuongash ut Synagogsut wonkquttuongash ahhut kodtauwompásimuk,
11.44 Missi kutonkapunnaongan8 Scribsog kah Pharisesog eiantukiog: newutche kutogqueneunkqussimw8 mat naumoe weenohket, kah wosketompaog nish paumukomohettichish matta wunneheoncheéunnáoash.
11.45 Neit pasuk wadtinnaumatuongánit namp8ham kah wuttinuh, Nussontimom, ne an8waan, kukkekomimun wonk.
11.46 Kah n8wau, Missi kutonkapunaongan8 kenaau wadtinnaumatuongáneôgish, newutche k8weaseheómw8 wosketompaog nashpe weanunash onkapunáe nekineat, kah kenáau, matta kummissinnum8mw8 weanunash pasuk kuppohchanutchu.
11.47 Missi kutonkapunnaogan8, newutche k8nteamw8 8wenohkéeu8ash quoshódtumwaénuog, kah k8sh8wóog wunnushauopuh.
11.48 Wunnamuhkut k8wauwóm8, kuttapeneámumw8 wutusseongash k8sh8wóog, newutche nag wunnamuhkut wunnushauópuh, kah kenaau k8nteomw8 8wenohkeóash.
11.49 Newutche wonk n8wop 8waantamóonk God, Na pish nuttin ann8non quoshodtumwaénuog kah Apostlesog, kah nawhutche nág pish nushóog kah woskeheóog.
11.50 Ne 8sqheongan8 wame quoshodtumwaénúog, ne seah[h]amukup nadteuh weske kutchissik muttaok, woh natauwomputtamun yeu pometuonganit.
11.51 Wutch 8sqheonganit Abel, onk yaen 8sqheonganit Zacharias noh napukup nashauwe Altar kah Templeut: wunnamuhkut kuttinnonnumw8, yeu pish ut natauwomputtamun yeu pometuonganit.
11.52 Missi kutonkapunnaongan8 kenaau wadtinnaumatuonganeogish, newutche kutamaunumumw8 pohquoshadtikquoantunkanu wahteauonk, matta kuppetutteamw8, kah neg kod petutteacheg kukquehtinóog.
11.53 Kah yeush anont, Scribesog kah Pharisesog n8che menuhke ukken8nuh, kah ukkutheouh wuttinn8wónat monatash.
11.54 Wutaskwhonouh, kah natinnehamwog ne teaguas wutohqunnumunaóont wutch wutt8nut, onk woh wuttitaspunnanóneau.
12.1 Ashpámu moiéhettit matta woh wôogkemóoncheg missinninnuog, onk tahtaskukkôatuog, n8che unnau ukkodnetuhtaéneumoh, negonnu: Ahqueteá8k wusséann8m8 Pharisesog, ne eiantukeiyeuonk.
12.2 Newutche mon teag onkwhósin8, ne woh mo naum8muk, asuh adtahtásin8, ne woh mo wahteauómuk.
12.3 Newutche nishnoh kussinneau ut pohkenatu. pish n8tamun ut wequaiyeuut, kah ne an8waóg ut mehtauogkut kemeu, pish wahteauwahuwon woskechekommuk.
12.4 Kah kuttinnonnumw8, nétompaog, áhque wabesuon8k neg noshoncheg muhhogkuh, kah ne mahche, matta wonk toh usséog.
12.5 Qut kukquoshae unninnumw8 howan woh quoshog, wabesuon8k, noh mahche nushéhteadt, ummenuhkesuonganu wuttinuhkonat en chepiohkomuk, nux, kuttinnonnumw8, Noh wabebesuon8k.
12.6 Sunnummatta napanna tahsuog psuksemesog unnóadteog nesekonóog? kah matta pasuk wanánumóun ut anaquabit God?
12.7 Qut ne adtahshik kumméesunk kuppuhkukqut wôogketausu, newutche ahque wabesek, kummishôadtimw8 anue onk monaog psuksemesog.
12.8 Wonk kuttinnonnumw8, Howan samp8ausit ut anaquabhettit wosketompaog, wosketomp Wunnaumonuh neh pish wonk wussamp8aonuh, ut ánaquabhettit wutangelsumoh God.
12.9 Qut noh kohkón8ausit ut anaquabhettit missinninnuog, pish kohkón8waonau ut anaquabhettit wutangelsumoh God.
12.10 Kah wuttinniin howan ayeuuhkonittue ken8nont wosketomp wunnaumonuh woh ahquoantamauon, qut noh blasphemont wunnetupanatamwe nashauan?tto, matta woh ahquoantamauau.
12.11 Kah pas8wutteaog ut Synagogsut, kah ut magistratsuut, kah missugken8wonganit, ahque unnantam8k ut toh an, asuh chaugua woh namp8hámog, asuh toh woh an8waog,
12.12 Newutche wunnetupanatamwe nashauánit, noh mos kukkuhk8tomunkou ne nan hower toh woh an8waog.
12.13 Kah pasuk neg chaupanukég wuttukquoh, nussontimom, ken8s nemat, woh nutchippunumunk ahtóonk.
12.14 Kah wuttinuh, wosketomp howan ayimunkque wussittumwaenuun asuh nutchippunnumwaenunneat, wutche kenaau.
12.15 Kah wuttinuh, ahqueteau8k, kah kuhkinneasek hahchewontamóonk, newutche wosketomp uppomantamóonk matta wutchayeumun8 mattaánukish wutahtoongash.
12.16 Kah ukken8nuh kuhkinneasuonk: n8wa–, wutohke wenauetuen mussegen.
12.17 Kah unnantam ut wuhhogkat, n8wau toh woh nutussen, newutche núkquenauhuk toh woh ponum nummeechummuongash?
12.18 Kah n8wau yeu woh nutussen, nussohqunnum nummechumikkomukquash, kah nutay?m mohsag, kah na pish nupponumun wame nummechummuongash, kah nummaumachiash.
12.19 Kah nuttin nukketeahogkou, Keteahogkou, monatash kutáhto maumach?ash wadchanausu m8cheke kodtumwae, anwhôhsish metsish, wuttattash, kah wekontash.
12.20 Qut God wuttinuh, ken mattamág8, yeu nohhog, kukketeahogkou mos kumamontean, neit yeush wame nish quoshauwehtamohpash howan woh wutahtauunash?
12.21 Noh neyane wadchanumauont wuhhogkuh nompakou, kah matta wenauéku nogqueu en Godut.
12.22 Kah unnau ukkodnetuhtaénumoh, newutche kuttinnonnumw8, ahque wuttamanatam8k kuppomantam8ongan8 toh woh áne metséog, asuh matta muhhóg, toh woh ágquéog.
12.23 Pomantamóonk m8cheke wunnegen onk metsuonk, kah muhhog m8cheke onk ne hogk8onk.
12.24 Natwontám8k kihchikkongôntuog, newutche matta ohkeihteau8og, asuh kepenum8og, matta ohtáu8og asuh maumachiekomuk, asuh meechumeekomuk, onk God wutássamuh: uttoh unne m8cheke k8náiinneáôont onk neg psuksesuk?
12.25 Kah howan kenaau, unnantámóg, wutontchekinneát nequtisquánogkod?
12.26 Neit matta tapenum8ôg ussenát ne peásik, tohwhutch kodtantamôg onkatogish
12.27 Natwontam8k uppeshauonash uttoh áne negik, matta anakauseog, matta tupp?nôhteau8og, qut kuttinnonnumm8, Solomon ut wame wussohsum8onganit, matta neyaneunkquodtinn8 wuthogk8unash onk pasuk yeu.
12.28 Neit God yeu unnáshaiáhtunk moskehtuash, ne kesukodáe ohtag ohteakonit, kah saup unnohkon adt woh chikohtag, uttoh unne m8cheke kuthogk8unuhkungquneau, woi kenaau peasik k8namptam8ongan8?
12.29 Kah ahque natinneham8k chaugua, woh meechog, asuh chaugua woh wadtattam8k, kah ahque chanantamwe unnantam8k.
12.30 Newutche wame yeush wutohtimóneash yeu muttaohkit wunnatinneahamunáoash: kah k8sh 8wahteouu[n], yeush kukquenauáhikqunneau.
12.31 Qut ayn natinneham8 wuttahs8tamóonk God, kah wame yéush nano kittinnumonteanáoash,
12.32 Ahque wabesek peamésik flok; newutche k8sh8 8netapeneam8onk kittinnumunkqunneaóont ketass8tamóonk.
12.33 Kôdtauwompasek ne ahtauóg, kah mag8k nanowe mag8ongash, quoshaîtók kuhhogkaóog man8tash matta woh nagonneaunógish, nompakou ut kesukqut, matta woh pansháno, na matta komm8towaén pas8tshaun, asuh matta pahpóhkumas wutansehteáoúun.
12.34 Newutche uttoh ohtag kenompakauunn8, na wonk kuttahh8oash ohteau.
12.35 Kussegan8ash puttukquobpissúmuitch, kah k8wequanantegan8ash chikohtaj.
12.36 Kah kenaau ogqueneunkqussek wosketompaog askwhonahettit wussontimom8oh, qushkeit wutch wessentam8onganit, uttoh adt8che peyont kah chuhchunkquttahhog: woh 8woshinnumaouh teánuk.
12.37 Wunnanumóog yeug wuttinnumuneunk, neg Sontim peyont, wunnamheuh askuhwheteaog: wunnamuhkut kuttinnonnumw8 noh pish puttukquobpissu, kah na pish wunnummatapheuh metsinneat, kah sohham, kah wunnadtupheuh.
12.38 Kah peyont náhohtóeu askuhwhekonat asu[h] peyont nishwudt askuhwhekonat, kah ne ne naméheont, wunanumóog yeug wuttinneumunneu[n]k.
12.39 Kah yeu wahteau8k, noh noh waekitog wahteunk uttiyeu hower kom8towaen woh adt peyont, woh askuhwheteau, kah matta woh wuttinánumoh uppetutteashonuneat wekit.
12.40 Newutche kenaau quoshappegk, newutche wosketomp wunnaumonuh peyau ne hower matta anánatam8og.
12.41 Neit Peter wuttinuh, LORD yeu kuhkinneasuonk ussenan, asuh wonk wame.
12.42 Kah LORD n8wau, Neit howan noh sampweusseaen, kah waántam piahquttumwaen, noh wussontimomuh ayimauont wunnanauwunumunat week wutassumonat ne woh meechhettit ne woh adt8che.
12.43 Wunnanumáu noh wuttinneumun wussontimom peyonit, namehikquit ne wu(tu)ssenat.
12.44 Wunnamuhkut kuttinnonumw8, Woh wutayimauoh wunnanauwunnumuninneat wame ne ohtunk.
12.45 Qut noh wuttinneumun n8wadt ut wuttahhut, Nussontimom quohqueu peyau, & n8che tattogkomont, wosketompae wuttinneumuneuh, kah nunksquae kah metsit, kah wuttattog, kah kogkeissippamwit.
12.46 Noh wuttinneumun wussontimomuh pish peyau kesukodtae matta askauwompamunk, kah ne hower matta unnantam8g, kah pish ukkehkinumauoh wutohtóonk weeche pann8wohtogig.
12.47 Kah noh wuttinninneumun wahteunk wussontimomuh wuttenantam8onk, kah matta quoshappeg, kah matta ussegk ne ananatamunit, pish m8chekôhkomau.
12.48 Qut noh matta wahteau8g, kah usseit nish woh wodtuttauuttimugish, pish oggussohkomau: newutche noh m8cheke anumauut, noh pish m8cheke natauwompattamauau, n$noh wosketompaog ponamauwáhettit m8cheke, umm8cheke wehquetumauóuh.
12.49 N8che peam ann8nonat n8tau ut ohkeit, kah toh unnantam nen, mahche chikohtag?
12.50 Qut nutahto kutchessumóonk kutchessumwunneat, kah uttoh n8tamantamunat na en nummahche ussenat.
12.51 Kittinantamumw8 n8che peam magunat wunohteáonk ut ohkit? kittinnonnumw8, Matta, qut ayn penuanittuonk.
12.52 Nawhutche yeu wutche onk yean, napanna tahsuog pasuk wetu pish chachaubeog, nishshuog ayeuhkonáog nesuoh, kah nesuog nishúoh.
12.53 Wut8shimau pish penuánumau wunnaumonuh, kah wunnaumonain wut8shineuh: wutohkasimau wutauninneuh, kah wutaunin wutokasineuh: kah wushimun wasenumoncheh, kah wasenumit, wushimunneuh,
12.54 Kah wonk unnau missinninnuh, naumog matokqs wutcheksuayeu wáapemo, kussimw8 na tiadtinon, kah nnih.
12.55 Kah nauagish sowanshin kussimw8, mos kussiteau, kah nnih,
12.56 Kenaau eiantukkeiog, woh k8waómw8 woskeche pohkok, kah ohke, qut toh n$nih, matta k8wauwóneáu yeu aquompak?
12.57 Nux, tohwutch kenaau nehenwonche sampwe wussittumw8og, uttoh an sampwag?
12.58 Wechauadt noh petukonukqean en magistrat, ne ayoan, menuhkenitteash onk woh kuppohquohwunit noh wutche, ishkont kuppetukonuk en wussittumwaenin, kah wussittumwaenin kupponuk aninnohsuenúut, kah anohsuaenin kukkupshagkinuk.
12.59 Kutt?nsh, matta na pish k8m8un, nô paje[h] kuttôadtehteanat nishnoh teaug.
13.1 Na wuttapinneau ne ahquompak, na whutche nag wuttinnóneau Galileansoh, uttiyeuóh 8sqheonk Pilat konukinukup wussephausuongan8out.
13.2 Kah Jesus namp8ham, nah wuttinuh, sun kuttenantamw8 yeug Galileansog matcheseaenuog anue onk wame Galileansog? newutche nish spunnannônáoash.
13.3 Kuttinnonnumw8, matchaog, qut matta aiuskoianatam8óg, pish wame kenaau netatupe kutawákompanamw8.
13.4 Asuh yeug nabo swosuk adtas8utcheg, uttoh adt penushokkup qunnunkqukkomuk Siloe, kah nah wunnushoh, sun kuttenantamw8 nag matcheseaenuoganue onk wame neg apitcheg ut Jerusalem?
13.5 Kuttinnonnumw8 matchaog, qut matta aiuskoianatam8óg, pish wame neyane kutawakompanamw8.
13.6 Yeu wonk kuhkinneasuonk wuttinnon pasuk wosketomp figse mahtug ahto, ohketeau ut 8wenominneohteakonit, kah peyau kah natinneham mechumúonk nah ut, kah matchaog namehteaou.
13.7 Neit unnau neh wánteounuche wenonominneohteuk, kusseh, nishwudt kodtumwae nuppeyam natinneuhhamun mechumuongash yeu figse mahtugqut, kah matchag nunnameteóh, tummehthash, tohwutch wuttamuhkog ohke?
13.8 Kah wunnamp8hamáu wuttinuh, nussontimom, mukk8nash yeu kôdtumuk wonk, noh pajeh nukqunnupohthamunat, kah munnóquohteáan.
13.9 Kah tannekik mechummúonk, ne, matta nán8g, neit mahche ne nag, neit tummehthash.
13.10 Kah kuhk8tomuhteau pasukqut synagog Sabath dayeu.
13.11 Kah kusseh na mo mittamwossis, noh apehtunkqut nashauonguh n8chumwehukqut nabo shwosuk tahshit kodtumwae, kah wonkitchaeu, kah matta woh summagunnum8 wuhhog.
13.12 Kah Jesus nauont, 8wehkomuh, kah wuttinuh, Mittamwossis, kutompanit wutch ken8chumwesuonganit.
13.13 Kah upponamauoh wunnutchegash, kah teanuk sampwesu, kah noh sohsum8ónau Goduh.
13.14 Kah nanaúnnuwaen ut synagogut wutjishontamóe namp8hamauoh, newutche Jesus netskehuwop Sabath dayeu, kah unnau missinninnúh, Nequtta tahshikquinnu, ne wosketompaog woh adt anakaushettit, nish ut peyunk, neit netskehuagk, kah matta Sabath dayeu.
13.15 Neit LORD wunnamp8hamauoh, kah n8wau, Kuteiantukei, sun matta nishnoh pasuk kenaau, Sabbath dayeu ompeneáau wutoxumoh, asuh wutassumoh wutch ne ahhut kushpissit, kah wussagkompagunau en 8tattamohéonat?
13.16 Kah yeuoh mittamwossis, wuttaunoh Abraham, mattannit tahtogkuppunonche kusseh, nabo shwosuh tahshe kodtumwae, sunnummatta woh ompinneau wutche kishpissinneat Sabáth dayeu?
13.17 Kah yeush an8wadt, jishanumukqutche akodchuoh, & wame missinninnuóg wekontamwog, newutche wame sohsumóe usseongash nish asechesh.
13.18 Neit n8wau, Toh ogqunneungquot wuttaahs8tamóonk God, asuh toh woh nuttatuppinneunkqus.
13.19 Ogqunneunkquot pasuk wuskannemunnemésu mustard, ne wosketomp nemunuk, kah anúhtead wuttittanohteaonganit, kah nekin kah nano mishúhquodt mehtug, kah puppinshaussog mamahchekesukqut appuog wuttuhqunnehtu.
13.20 Kah wonk n8wau, Toh woh neyáne neámun wutass8tamóonk God?
13.21 Ogqunneunkquodt ne seog, ne mittamwossis nemunuk, kah adtahtunk n?sheu peksogut n8khik, nô pajeh wame séanit.
13.22 Kah papannupwushau otanash, kah otanamesash, kuhk8tomwehteau neayayomp en Jerusalem.
13.23 Neit pasuk wuttinuh, LORD, sun ohguhsuog wadchanitcheg? kah nah wuttinuh,
13.24 Chekee petutteagk pemaogok squont, newutche kuttinnonnumw8, monaog natinneohhogig petukon, kah matta wuttapenum8uneau.
13.25 Sontim ne wetuomut, mahché nepauut, kah yanetánuk, kah n8che keneepomw8 poquadchit, kah chuhchunkquehtahhamumw8 squoant, kussimw8, LORD, LORD, wohshittanumáiinnean, kah woh kenamp8hamunkou, kah kuttugkou, Matta k8wahenn8mw8, uttoh wom8k.
13.26 Neit ken8che yimw8, Nummetsimunnonup, kah n8tattamunnonup ánaquabean, kah kukkuhk8tomwehteop ut nutau8mmaogqunnonut.
13.27 Qut pish n8wau, Kuttinnonnumw8 matta k8wahennomw8 uttoh wam8k, amaeitaek wame kénaau anakauséogish matcheseonk.
13.28 Na ut mauonk kah nunnukkutt8ham8onk, nauok Abraham kah Isaak, kah Jakob, kah wame quoshodtumwaenuog ut wutass8tam8onganit God, kah kenaau kukkuphamonteamw8.
13.29 Kah pish 8mwog wutchepwoaeu, kah wutcheksuaeu, kah wutch nannumeiyeu, kah wutch sowaniyeu, kah pish appuog wutass8tam8onganit GOD.
13.30 Kah kusseh, nawhutche maumachishyeuutcheg pish negonneyeu8og, kah nawhutche negonneyeuwutcheg pish maumachishyeu8og.
13.31 Ne kesukok nawhutche Pharisesog uppeyaonouh, wuttinóuh, Sohhash kah amaish, newutche Herod woh kenushhuk.
13.32 Kah náh wuttinuh, monchek kah únnok noh wonkqsis, kusseh nussohwhohteam mattannitt8og, kah nutussen netskehuwaongash, yeu kesukok kah saup, kah nishikquinogkok pish nuppannuppe kezhit.
13.33 Qut m8cheke nuppapaumsham yeu kesukok, kah saup, kah na wonk kesukok, newutche matta woh paguanau quoshodtumwaen qut webe ut Jerusalem.
13.34 Woi Jerusalem Jerusalem, kenoshadt quoshodtumwaenuog, kah quassukquontahwhodt neg an8nutcheg en kuhhogkat, toh unne nagwutteae woh nukkod mohmoun kummukkiyeumog, onatuh hen mohmounont 8skshamésumoh ut agwe wunnuppohwhunit, kah mat k8wekontam8mw8.
13.35 Kusseh, kek kenukkodtumontean matta howann8g, kah wunnamuhkut kuttinnonnumw8, Matta pish kenayeumw8 noh pajeh utt8cheyeu8 peyaum8uk, n8waóg, Wunnanumau noh adt peyont 8wesuonganit LORD.
14.1 Onk nih, petutteadt wekit pasuk masugkenuk pharise, ummechinat petukqunnunk Saboth dayeu, wutaskwhonóuh.
14.2 Kah kusseh, na pasuk wosketomp anaquabit, dropsiyeu8.
14.3 Kah Jesus namp8ham, ken8nau wadtinnaumatuwonganunutche kah Pharisesoh n8wau, Sun wunnegen neetskéhuwon Sabboth dayeu?
14.4 Kah nág chepápuog káh wunnemunuh kah wunnetskeheuh, kah moncheáheuh.
14.5 Kah wunnamp8hamauoh n8wau, Howan kenaau kutassum8, asuh kutoxinum8 petshunt pahsohtheganit, sun woh mat teanuk kukkodtn8 Saboth dayeu?
14.6 Onk n8nanumóog wunnamp8hamauonaont yeush.
14.7 Kah ukket8hkontomauoh kuhkinneasuonk neh wehkomutche, nauont pepenamwog negonappuongash, nah wuttinuh,
14.8 Wehkomitteaan howae wosketomp wessentuaonganit, ahque apsh quônunkquok appuonk ishkont m8cheke quttianumau wosketomp wehkomit,
14.9 Kah noh wehkomukqueog neswe, peyau kah kuttinuk, Aninnumau yeuoh negonappuonk, kah ken8che akodchue nemunum tiahquonkquok appuonk.
14.10 Qut wehkomunumuk, monchish, kah apsh tiahquonkquok appuonk, noh wehkomukqueop peyont, woh kittinuk, Netomp ushpontauush, neit woh kutahto quttianittuonk, anaquabhettit neg wehpumukqueaneg.
14.11 Newutche howan mashheunt wuhhogkuh, noh pish péehheau: kah noh ahhohpunk, pish mishehheau.
14.12 Neit wonk unnau neh wehkomukqutche, Mishadtupwean puhshukquaé asuh wunnunkquae, ahque wehkom keetompaog asuh kematog, asuh auwamatcheg, asuh wenaiek?tcheg ketateamunganog: ishkont wonk nag k8wehkomukquog, kah unkquatunk kutayimont.
14.13 Qut mishadtupwean, wehkom matchekuog, n8chumwesitcheg, quogqunnukshoncheg, kah pogkenukeg.
14.14 Kah pish k8nanum¡t, newutche nag matta woh kutonquatunk8og, newutche pish kutonkquatont, omohkehettit sampwesecheg.
14.15 Kah pasuk nag wehpumukqutche yeush n8tog, wuttinuh, Wunnanumau noh mechik petukqununk ut wutass8tam8onganit God.
14.16 Neit wuttinuh, Pasuk wosketomp mishadtup8 wunnonkquaeu, kah wehkomau monaoh.
14.17 Kah ne woh adt8che metsimuk, an8nau wuttinneumoh en nah wehkomuttuppanneg, n8wónat peyonk, newutche yeuyeu wame quoshohtaash.
14.18 Kah nag wame wunn8wahettit n8che wunnummoáog, negonne wuttugquoh nuttaphum kodchuhkoi ohke, kah m8chu nonche naumun, k8wehquetumoush wunnummoadti.
14.19 Kah onkatuk n8wau, Nuttap8h napanna tahshit neesepissuog oxinog, kah woh nukqutchheoog, k8wehquetumoush wunnummoadti.
14.20 Kah onkatuk n8wau, N8mittamwossis, kah newutche n8nanum peyonat.
14.21 Nemehkuh noh wuttinneumun peyau, kah wuttinnonash wussontimomuh yeushoh, neit sontim ne ut wetuómut musquantog, unnau wuttinneumoh, Sohhash teanuk en toumáugquehtu, tadtatchagish otanat, kah pas8k matchekuog, kah n8chumwesuog, kah qukqunukqshoncheg, kah pogkenumwog.
14.22 Kah wuttinneumun n8wau, LORD, mahche n$nih, neyan ann8teamwean, kah asq mohchi.
14.23 Kah lord unnau wuttinneumoh, Sohhash en mayuhkontu, kah pummeneutunkanéhtu, kah chekée petukas, onk woh neek numwápin
14.24 Newutche kuttinnonnumw8, matta howanig neg wehkomutcheg, pish qutchehtamôog n8nunkque meetsuonk.
14.25 Kah weecháau muttaánutcheh, kah quinnuppekompau kah wuttinuh.
14.26 Howan peyaausit, kah matta sekeneauunk 8shoh, kah ohkasoh kah ummittamwussoh, kah wunnechanuh, kah wematuh, kah ummissésoh, nux kah nehenwoncheh uppomantamóonk wonk matta wonk woh nnoh nukkodnetuhtaéneum.
14.27 Kah wuttinnai?n howan matta kónum8k uppumetshinneúm, kah asuhkiegk, matta woh noh nukkodnetuhtaéneum.
14.28 Newutche howan kenaau, kodayimóg qunnúhqukkomuk, matta nummatappu kah negonne ogketam8 toh anôadtik, uttoh wuttinne wamahtauun pannuppe kesteauunat.
14.29 Iskont paguodche ponuk ne quenohtag kah matta wuttapenum8un pakodtche kesteausuut, wame neg nagig n8che wuttôontôhkonôuh.
14.30 N8waog, Yeuoh n8che wekitteau, kah matta wuttapenum8un pakodjteausuut
14.31 Asuh howan ketass8t ayeuhkonont wonkatogeh ketass8toh, mata negonne nummatappu, kah natwussittam8, uttoh wuttinn[e]u tapenumun nashpe piogqut muttanongkannogkodtoh, wunnogskongqunat noh paont nashpe neesnechage muttannonganogkodtoh?
14.32 Asuh, onkatog noádtit apit, an8nau an8naénuh, kah kodtantam wunnohteae unnaiyeuongash,
14.33 Netatuppe wonk wuttinnaiin howan kenaau, matta nukkodtum8g wame ne ahtunk, matta woh noh nukkodnetuhtáeneuméin.
14.34 Salt wunnegen: qut salt wanehteunk wus-saltanú8onk, uttoh woh wonk ut saltaneu8.
14.35 Matta ut wunnegenninno ne manógwohkôsik, asuh matta manógwohkunkanit: qut wosketompaog uppogketamuneau, noh wohtauogkut wunn8tamunat n8taj.
15.1 Neit wame Publikanog & matcheseaenuog pas8sukauóuh wunn8tauonaóont.
15.2 Kah Pharisesog kah Scribsog m8m8sk8áog n8waog, Yeuoh a[t]tumunau matcheseaénuh, kah nah 8wehpumuh.
15.3 Kah wuttinno[n] yeu kuhkinneasuonk, n8wau,
15.4 Howan kenaau, nequt pasuk8e wadchanont sheepsoh, wanne[h]eont pasuk8h, matta nukkonó8 pasak8gun tahshinchagkodtoh, kah pasak8gun tahsuoh, ut touohkomuk, kah natinnewhau ne wánheonche, na en wunnamheonat wonk?
15.5 Kah nameheont, upponuh wuttugkit, muskauantam.
15.6 Kah payont wekit, moáe wehkomau weetompuh, & wetatteamunguh, kah wuttinuh, Weeche muskauantam8megk, newutche nummishkau nutshepsum noh wanheogkup.
15.7 Kuttinnonnumw8, neyane muskauanatamóonk kesukqut newutche pasuk matcheseaen aiuskoiantog, ánue onk newutche pask8gun tahshinch[a]gkodtog & pask8gun tahsuog sampwesecheg, matta quenahuk8gig aiuskoiantamóonk.
15.8 Asuh howae mittamwossis, piogqunneohtunk silver wannehteunk pasuk, matta nasqussum8 wequananteg, kah chekham8 wetu, menuhke natinneahteaou, na en wunnammeteauuneat?
15.9 Kah namehteunk, moáe wehkomau wetompuh kah wetatteamunguh, n8wau, Weeche muskauantam8megk, newutche nummiskom ne kodchuhkoi wanteauomp.
15.10 Neyane kuttinnonnumw8, Na muskauantamóonk anaquabhettit wutangelsumoh God, newutche pasuk matcheseaen noh aiuskoiantog.
15.11 Kah n8wau, Pasuk wosketomp nesinnaumoniyau.
15.12 Kah noh peississit unnau 8shoh, N8sh, aninnumah chippe maumachiash nish woh ohtauwonish: kah noh wutchippunnumauonash ummaumachiyeumash.
15.13 Kah matta m8chittikqunogkodtin8g, peîssissit wame ummounumunash, & monchu ne nôadtit wutohtimóneat, kah na ut mohtsheau ummaumachiash mogkemág8e pomantog.
15.14 Kah mahtshunk wame, neit waábe mishe mahshagquodt ne ohkeit, kah n8che quenau[h]ikquit.
15.15 Kah monchu, kah wetomuau pasuk8 neotanat, ne ohkeit, kah wutann8nuh en ohteakonit wutassamonat hogsoh.
15.16 Kah kodtantam 8wamepwunneat nish wuhhogkominneash nish hogsog mechhettichish, kah matta howan wutass[a]moh.
15.17 Kah waántamwushont, n8wau, Tohsuog an8nonche wuttinneumoh n8sh, petukqunneg mummiskhikquog, kah wutohtoneau, kah nen nuppaskánontam?
15.18 Nutomohkem, nummonchem en n8shut, kah nuttin, N8sh nummátcheéneh kesuk kah ut anaquabean.
15.19 Kah matta wonk nuttapenum8, nutus8wesinneat kenaumon, ayeueh neyane pasuk an8nadt kittunneum.
15.20 Kah neepau, kah peyau 8shut, qut ásh no8sukog, 8shóh nogq, kah kitteamonteanumukquoh, kah quogqueu, kah pogkussin wussittuppukanit, kah wutchipwutt8napoh.
15.21 Kah wunnaumonain wuttinuh, n8sh nummatcheéne[h] kesuk kah anaquabean, kah matta wonk nuttapenumm8 nuttehennitteanat kenaumon.
15.22 Qut wut8shimau unnau wuttinneumoh, paudtauok wanegik hogk8onk, kah hogquan8k, kah ponam8k wunnechegonit pe[h]tehhennitchab, kah mokkussinash wussetit.
15.23 Kah pas8k wanogqut kowashenem, kah nush8k, kah metsittéuh, kah wekontamuttuh.
15.24 Newutche yeuoh nunnaumon mo nupp8, kah wonk keteau, mo wannehheau, kah nameheau, kah n8che wekontamwog.
15.25 Onk mohtomeginitche wunnaumonuh appu ohteakonit, kah paont, kah pas8sukog wetu, n8tam puhpeg kah pumukkaonk,
15.26 Kah wehkomau pasuk8 wuttinneumunneuh, kah wunnat8tamau, yeush toh nauwuttam8m8ash.
15.27 Kah wuttinuh, Kemat peyau, & k8sh nushau wanogqunutche Calfeoh, newutche attumunau papaneu.
15.28 Kah noh musquantam, kah matta petuttea8, newutche 8shoh sohhamwoh, kah nanampassumuqkuoh.
15.29 Kah namp8ham, unnau 8shoh, Kusseh m8cheke kodtumwae kenanauweush, asuh matta toh utt8che nummatchenehteau kutann8hteam8onk, onk asquam kittinnumaiyeuh goatsem, woh n8wekontamwaheonat netompaog.
15.30 Qut quenau yeuwoh kenaumon peyont noh mo[h]tshadtunk kummaumachiash ut kenugke nanwu[n]n8dsquausuenuut, kenehtau wanogqunutche kalfoh.
15.31 Kah wuttinuh, Nunnaumon, nagwutteae k8wetomeh, & wame ne ahtau kuttaihe
15.32 Tepeneunkquot n8wekontamunanonut, kah muskauantamunnanónut; newutche yeuoh kemat mo nupp8, kah wonk keteau, kah mo wanneheau, kah nameheau.
16.1 Kah wonk unnau ukkodnetuhtaeneumoh, Na mo pasuk wenauwetuen, wadchanau nanaunukeh ummaumachiash, kah wutushpunanon ummahtshadtauuh ummaumachiash.
16.2 Kah 8wekomuh kah wuttinuh, Tohwutch yeu unnehtamauun? ogketamah kummaumachiyeue kenananumóonk, newutche matta wonk kenanaunnumm8 maumachiash.
16.3 Neit nanauunuk maumachiash n8wau ut wuttinnomiyeumut, Toh woh nuttusen? newutche nussomtimom nutamaunumunk nanauunumôonk maumachiash: n8nanum anaskhamun, nutakodj weenshonat.
16.4 N8wahteoh toh woh asée, mahche amanimuk wutch nanauunumunat maumachiash, onk woh nutattumunukquog en wekuóut.
16.5 Ne?t wehkomau wame anontaquohhowanit wussontimomuh, kah unnau negonneyewunutcheh, Toh kittinnontukquohhuk nussontimom.
16.6 Kah n8wau nequt pasuk8e quttuhwheganogkod pumme, kah wuttinuh, nemunush k8sukkuhwheg, kah nummatapsh teanuk, kah wussukwhush napanna tahshinchagkodtash.
16.7 Neit unnau onkatoge, Kah toh kittinnontukquohhuk? Kah n8wau, Nequt pasuk8quttuhwhôsu wheatash, Kah nah wuttinuh, Nemunush k8sukkuhwheg, kah wussukwhush shwosuk tahshinchagkodtash.
16.8 Kah LORD waenomau panneseae nananumunutche maumachiash, newutche waantamwe ussu: newutche wunnaumonaiineunk yeu muttaohket, ut uppometuongan8óut, anue waantamwog, onk neg wequayeue wunnaumonaiinneunk.
16.9 Kah kuttinnonnumw8, 8wetompohteagk nashpe pann8wausseaen mammon n8sinnitteaog, nag woh kuttattumunuk8woog en machemohtag ayeuonkash.
16.10 Noh pabohtanumit ne peasik, nóh pabohtanumau wonk, ut ne mohsag, kah noh panneasit ut ne peasik, noh wonk panneusseu ut ne mohsag.
16.11 Newutche matta pabohtanumutteaog ut panneseae Mammon, howan woh pabahtanumukqueog wu?amuhkut wenaehtuongash?
16.12 Kah matta pabatan[u]mitteaóg, ne ahtunk ónkatuk wosketomp, howan woh kittinnumunkumw8 ne nehenwonche kuttaiheo.
16.13 Wanne howae wuttinnéumun woh wuttinneumuhkauwo nesuoh sontimoh néwutche sekeneauau pasuk8h, kah womonau onkatogeh: asuh wétomau pasuk8h, kah jishánumau onkatogeh: matta woh k8tinninnéumuhkauoh GOD kah mammon.
16.14 Kah Pharisesog wonk iahchewontogig yeush wame wunn8tamunaoash, kah wuttôôntuhkonouh.
16.15 Kah nah wuttinuh, Kenaau nagoh sampwanumogig kuhhogkaoog ánaquahettit missinninnuog, qut God wahteou kuttahh8woash, newutche noh mashanumukqussit kenugke missinninnuog, ne nishkeneungquod anaquabit God.
16.16 Naumatuonk kah quoshodtumwaénuog pajeh Johnut, na ut n8che wutass8tamóonk God kuhk8tomoadtin, kah nishnoh wosketomp wutchekée asseechin.
16.17 Kah anue nikkummat kesuk kah ohke matteagunnunn8 onk nukqut chohkishik naumatuonk woh matteagunninn8.
16.18 Wuttinnaiin howan pogkenont ummittamwussoh, kah wetauomont onkatogeh, mamussu, kah wuttinniin howan neh wetauomont pakenutche, wutche wasukqut mamuhsu.
16.19 Na mo pasuk wenaneetuen noh agkup 8n8i kah wunne hashabponak, kah wowushp8 asekesukokish.
16.20 Kah na mo pasuk wenshaen ussowenau Lazarus, noh sepsumut 8squoantamut, missitchae kehkechesu.
16.21 Kah kodtantam ummeechinat s8hqueheash nish panshunkish wutch wenaehtuen wuttableumut: kah wonk anumwog péyaog kah n8n8squodtamwog ukkehkechesuongash.
16.22 Kah n$nih wenshean nupp8, kah kenunnuk Angelsoh, en Abraham wohpanoganit, kah wonk wenaeetuen nupp8, kah posekinau
16.23 Kah ut chepiohkit spuhquait, auwakompanat, kah nauau Abrahamoh en nôadtit, kah Lazarus ut wohpanoganit.
16.24 Kah mishont8wau, kah n8wau, N8sh Abraham, monanumeh, kah ann8s Lazarus, onk woh quogkinnum uppuhkukquanitch nippeut, kah woh tahtippadtou nenan, newutche nutwakompanám yeu ut n8taut,
16.25 Qut Abraham n8wau, Naumon mehquantash ken ne keteaan kutattumunumup nish wanegugish, kah wonk Lazarus mahchukish, qut yeuyeu noh tapheau, kah ken kutawakompenam.
16.26 Kah wonk ánue onk wame yeu nanashaue nenawun kah ken, mishe m8noi menuketeausu, newutche neg woh paumushacheg yeu wutch en kuhhogkaout, n8nanumóog, asuh woh mat qushkodteaouog en nuhhogkanonut, nag woh na wagig.
16.27 Neit n8wau newutche k8wehquetumoush n8sh, noh woh kutan[n]8n en n8sh wekit.
16.28 Newutche napanna táhsuog nematog, onk woh nah 8wauwaantámoun, ishkont nag wonk uppeyonau yeu áwakompanáe ayeuonganit.
16.29 Abraham wuttinuh, nag wuttáiheyeuog Moses koh qushodtumwaenuog, nah n8tauahettich.
16.30 Kah n8wau, matchag n8sh Abraham: qut pasuk naont wutch wunnuppinat, nag woh aiuskoiantamwog.
16.31 Káh wuttinuh, nag matta n8táuahetteg Mosesoh kah quoshodtumwaenuoh, onk matta woh nupweshanuk8og, tohkônogque pasuk omohkit wutch nuppunat.
17.1 Neit unnau ukkodnetuhtaéneumoh, Matta noshkononkquodtinn8, qut togkussittassunn8wongash pish peyaum8ash qut missi wutonkapunaonk nashpe noh peyaonukqut.
17.2 Ane wunnegik wutche nagum togwhongane qussuk waashunk wussittippukanit, kah unnohteamuk kehtahhannit, onk neit togkussittassumont pasuk8h yeuh peississinitche.
17.3 Nanauanum8k kuhhogkáôog kemat matchenehukquean, aushkom neuantog, ahquoantamau.
17.4 Kah matchenehukquean nesausuk tahshit nompe ne kesukok, kah nesausuk tahshit nompe qushkit en kuhhogkat, n8wadt; nutaiuskoiantam, woh kutahquoantamau.
17.5 Kah Apostlesog wuttinnouh Lord, nano mishehtaash n8namptam8onganun.
17.6 Kah Lord n8wau, ahtauóg wunnamptam8onk ogqunneongquok wuskannemesut mustard, yeu woh kuttittamúnneau Sykamore mehtug pohquodchabukish, kah ohteukonitteash ut ketahhannet, onk woh ken8swehtunk8.
17.7 Qut howan kenaau wádtinninnéumit anaskkuhhog, asuh assamont netasu, 8k ohteakonit, woh anont nummatapsh meetsish.
17.8 Qut án unnont, Quagwoshwetash toh woh adt meetsee, kah puttukquobpissish, kah nanauéhhe, nô pajeh nummahchepunneat, kah ompetak woh kummets kah k8tattam.
17.9 Sun wuttabuttantamauoh neh wuttinneumunneuh, newutche wutussen neyane ann8nont? matchaog!
17.10 Neyane kenaau, mahche usseyog wame yeush ánunn8nógish, n8wagk nenawun matta toh nuttinnompamukqusseumun, webe nutussenan ne woh aseogup.
17.11 Kah nnih, neyáont Jerusalem, pannupwushou nôeu Samaria kah Galile.
17.12 Kah petutteadt otanames, piukqussuog wunnogskauouh neg wachequtcheg, neg noukómpóog.
17.13 Kah mishont8waog, kah n8waog, Jesus nussontimomun, monanuminnean.
17.14 Kah nah nauont, wuttinuh, Monchek nahtinók kuhhogkaóuh en sephausuénuut, & nnih, ne aáhettit, nag pahkheoog.
17.15 Kah pasuk nagoh, naum netskeheáonk qushkeu, kah mishont8wae sohsum8óneau God.
17.16 Kah penuhteau wuskesuk ut wussetut, wuttabuttantamauoh, & noh wus-Samaritan.
17.17 Kah Jesus namp8huk n8wau, Sunnummatta piukqussuog pahkheon, qut uttiyeug pasuk8gun tahsuog?
17.18 Wanne howan namehheon qushkeu sohsum8unónat God, webe yeuoh penuwot.
17.19 Kah nah wuttinuh, Omohkish monchish, k8namptam8onk keneetskehuk.
17.20 Kah nat8tamungqut Pharisesoh, toh utt8che peyaum8uk wutass8tamóonk Gód wunnamp8hamau kah wuttinuh,, Wutass8tamóonk God matta peyaumun8h, nashpe woskeche wáunégukish.
17.21 Asuh matta pish n8wau8og, Kusseh yeu, asuh kusseh na: newutche kusseh, wutass8tam8onk God kittinnomaiyeum8óont.
17.22 Kah unnau ukkodnetuhtaéneumoh, kesukodtash pish peyaum8ash, pish kukkodtantamumw8 naumunat pasuk ukkesukodtum wunnaumonuh wosketomp, kah pish mat kenaum8uneau.
17.23 Kah nag pish kuttugk8wóog, naum8k yeu, asuh na naum8k: ahque n8sukók asuh asuhk8k.
17.24 Newutche neyane ukkutshamun yóáyeu wohsum8m8 wutch agwekesukqut, wohsum8m8 ogkomae agwe kesukqut: ne pish yane wosketomp wunnaumonuh ut ukkesukodtumut.
17.25 Qut negonnu mos m8cheke spunnanau, kah mos pogkenau yeu ut pometuonganit.
17.26 Kah neyanagkup ukkesukodtumash Noah, ne pish wonk nnih ut ukkesukodtumut wunnaumonuh wosketomp.
17.27 Nag metsupanneg, wuttattamuppanneg, ummittamwussúpanneg, weetauadhetteúpanneg, onk noh pajeh kesukodut Noah petuttead arkut: kah tomogkon kah uppaguanuh wame.
17.28 Neyane wonk, neyanagkup ukkesukodtumash Lot, nag metsupanneg, wuttattamuppanneg, adtáopanneg, kodtauompasupanneg ohkehteópanneg, wekitteópanneg.
17.29 Qut ne kesukok Lot sohhog wutch Sodom sokanon n8htau kah brimstóne wutch kesukqut, kah uppaguanuh wame.
17.30 Ne pish nnih ne kesukok wosketomp wunnaumonuh wáhteawáhuwámuk.
17.31 Ne kesukok, noh ápit woskeche-kommuk kah ummaumachiash wekit, áhque n8kidj wutamaunumunat, kah noh ápit ohteakonit néyane wonk áhque qushke?tch.
17.32 Mehquanum8k ummittamwussoh Lot.
17.33 Howan natinnehog wadchanumunat uppomantamóonk, pish 8wanteauun, kah howan wanteunk, pish 8wadchanumun.
17.34 Kuttinnonnumw8, ne nohkog, nesuog pish wosketompaog pasuk áppin, pasuk pish nemunau, onkatuk pish sequnau.
17.35 Nesuog mittamwossissog pish moeu togguhwhôsuog, pasuk pish nemunau kah onkatuk sequnau.
17.36 Nesuog wosketompaog pish appuog ohteakonit, pasuk pish nemunau, & onkatuk sequnau.
17.37 Kah nag namp8hamwog, kah wuttinóuh, Uttiyeu, LORD? kah nah wuttinuh, Uttoh ohtag muhhog n$na wompsikukquaog wuttit moeneau.
18.1 Kah nah ukken8nuh ut kuhkinneasuonganit, onk {missinninnuog} woh nagwutteae petantamwog, kah matta woh sauunum8og.
18.2 N8wau, Na mo wussittumwaen ut otanat, noh matta quoshunk Goduh, asuh matta tohhentupanumaóu wosketompuh.
18.3 Kah na mo sekousq ne otanat, kah uppeyaonuh, n8wau, An8tauansheh noh jishanumukqueh.
18.4 Kah paswese matta wutussen: Qut ompetak n8wau ut wuttinnomaiyeumut, Uttohkonogque mat nukqushoun God, kah matta tohhentupanumoh wosketomp.
18.5 Qut o[n]ch newutche yeuoh sekousq n8tamehuk, nutan8tauansh; ishkont nagwuteae uppeyaonk nussauanumuk.
18.6 Kah Lord n8wau, N8tok uttoh an8wadt panne wussitumwaen.
18.7 Kah sunnummatta God ann8tauanshóou nehenwonche pepenauoncheh, kah mauunitteunkqutche kesukodtae, kah nukkonae, tohkonogque wussepepá[h]eon?
18.8 Kittinnonumw8 teanuk nah wutann8tauwanshheuh. Qut, wunnaumonuh wosketomp peyont, sun pish nameteau wunnamptamóonk ut ohkeit?
18.9 Kah wuttinon yeu kuhkinneasuonk, neh nawhutch pabuhtanumoncheg wuhhogkauh, wussampweusseaenúuneaóut, kah onkatogeh matánussuog.
18.10 Nesuog wosketompaog kuhkuhqueog ut temple en peantamunat, pasuk pharise, onkatog publikan,
18.11 Pharise nepau, kah yeu wuttinne peantamun ut wuttinnomomiyeumut, Manit, kuttabuttantamoush, nen matta neyanéyeuh onkatogig wosketompaog, mukk8kinnuáchég matta sampwesékeg, mamussitcheg, asuh neyane yeuoh Publikan.
18.12 Nummatmetsem neesit nompe ut pasuk week, nummag piukque chipai wame ne ahtau.
18.13 Kah Publikan nôukkompau, matta tashinnumo wuskesukquash en kesukqut, qut togkodtam wohpanog, n8wau, Woi God kitteamonteanumeh matcheseaen.
18.14 Kittinnonnumw8, yeuoh wosketomp womsu en wekit sampweogquanumau, aynwoh onkatog newutche nishnoh pasuk mashhunt wuhhogkuh pish peeheau, kah noh áhohpánitteanshont wuhhogkuh, pish mishéheau.
18.15 Kah wonk uppaudtauôuh mukkiesoh, nah woh ummussinnónat, qut ukkodnetuhtaeneumoh naumohettit, nah wutáushkomôuh.
18.16 Qut Jesus nah 8wehkomuh en wuhhogkat, kah n8wau, peyaashettich mukkiesog, kah ahque quihtinnôk: newutche neg wutchayeuog wutass8tamóonk God.
18.17 Wunnamuhkut kitinnonnumw8, wuttinnaiin howan matta attumunum8g wuttass8tamóonk God, neyane mukkiesut, matta pish na uppetutteaun.
18.18 Kah pasuk nananuwaen wunnat8tomauoh n8wau, wunnetou nussontimom, toh woh nuttussen, onk woh nutahtauun micheme pomantam[ú]onk?
18.19 Kah Jesus wuttinuh, tohwutch ussean wunnetou? matta howan wunnetou, webe pasuk God.
18.20 K8wahteoh wuttinn8waongash, Mamussekon, Nushehteahkon, Komm8tuhkon, Pann8wae-wauohkon, Quttianum k8sh kah kokas.
18.21 Kah n8wau, wame yeush nutussenásh wutch n8skenuunnneat yeu pajeh.
18.22 Neit Jesus yeush n8tog, wuttinuh, ash pasuk kukquenauhik: magish wame kutahtauonk chachaubenumau matchetuog, & pish k8nompak8in ut kesukqut, kah peyaush asuhkah.
18.23 Kah yeu n8tag, ahche neuantam, newutche muttaeenaétu.
18.24 Kah Jesus nauont, ahche neuantam n8wau, uttoh unnukque siohkod, uppetuk(on)aóont wenauwehtuonk ohtunkig, wutass8tam8onganit God?
18.25 Newutche anue nikkummat, kammel uppannupwushonat ahhut pukquag ahamogquésuuk onk noh wenauehtuen uppetukonat wutass8tam8onganit God.
18.26 Kah nag n8togig n8waog, ne?t howan ukkô woh wadchanit?
18.27 Kah n8wau, nish noshkánonkquokish ut wosketompauhtu, nish nikkuminneunkqutash ut Godut.
18.28 Neit Peter n8wau, kusseh, nukkodtumumun wame, kah kutásukauunumun.
18.29 Kah noh wuttinuh, Wunnamuhkut kuttinnonnumw8, wanne howan, nukkodtuk wek asuh wutchetuonguh, asuh 8wemattinneuh, asuh mittamussinneuh, asuh wunnechaninneuh, newutche wutass8tamóonk God.
18.30 Noh matta attumunnum8g m8cheke tahshit yeu ahquompak, kah muttaok paaum8uk pomantamóonk machemohtag
18.31 Neit nemunau nabo nesuunutcheh, kah nah wuttinuh, Kusseh, kukkuhquemun en Jerusalem, káh wame nish wasukuhwhôsik[i]sh nashpe quoshodtumwaenuog papaume wunnaumonuh wosketomp pish n$nihyeuash.
18.32 Newutche pish ponau Gentilsut, kah pish aontukanau, kah onkapunanau, kah sissuhquoanau.
18.33 Kah nah pish wussasamatahwhouh, kah wunnushouh, kah nishikquinokok pish wonk omohkeu.
18.34 Kah nag matta yeush 8wohtam8unáoash, kah yeu 8waonk attahtauóneau, asuh matta wahteauó[o]g nish áunakish.
18.35 Kah nnih, pas8su[k]og Jericho, pasuk pogkenumwomp appeu ke(hch)emayog, weenshau
18.36 Kah n8tauont mattaánutcheh paumushánit wunnat8tomauoh toh anauwuttam8m8uk.
18.37 Kah wuttinouh, Jesus wun-Nazareth paumwushau.
18.38 Kah mishont8wau n8wau, Jesus ken wunnaumonuh David kitteamonteanumeh.
18.39 Kah nag negonuhkauoncheg, wutaushkomóuh, ne wutteashuóneat, qut nano m[i]shont8wau, Ken wunnaumonuh David, kitteamonteánumeh.
18.40 Kah Jesus neepau, kah an8team8 paudtauónat, kah pas8sukauont wunnat8tomauoh.
18.41 N8wau, Teagua kukkodtantam kittinhenunat? Kah n8wau, LORD, onk woh nutattumunum nunnaum8onk.
18.42 Kah Jesus wuttinuh, Attumunush kenaum8onk, k8namptam8onk k8wadchanuk.
18.43 Kah teanuk attumunum wunnaum8onk, kah wutasukauoh, sohsum8óneau Goduh: kah wame missinninnuog naum8hettit, tabuttantamauáog Goduh.
19.1 KAh petutteau, kah pannupwusheau Jericho.
19.2 Kah kusseh, na mo wosketomp ussowenau Zacheus, noh masugkenuk kenugke Publikansut, kah mo wenáeetu.
19.3 Kah nátinnéham wunnauónat Jesusoh howan noh, kah wutónteauun newutche tahsuhkôadtuonk, newutche tiahquonksu.
19.4 Kan negonne quogqueu, kah tohk8taau Sycamore metug wunnauónat, newutche ne nogque uppomushon.
19.5 Kah Jesus páont né ut ayeuonganit, psuhquaeu, kah wunnauoh, kah wuttinuh Zacheus, kenuppe n8kish, newutche yeu kesukok mos nutap kekit.
19.6 Kah kenuppe n8keu, kah 8wekontamwe attumunuh.
19.7 Kah nag naumohettit, wame m8hm8sk8wáog, n8waog, Moncheu wutappuononat wosketompoh noh matcheseaenin.
19.8 Kah Zacheus neepau, unnau LORD, Kusseh LORD, páhshe nummaumachiyeumash nuttinninumau matchekuog, kah nemunumauog howan ne teaguas náshpe pann8wáe spunnonnaonk, nunnompenumau yauut tahsheu.
19.9 Kah Jesus wuttinuh, Yeu kesukok wadchanittuonk peyaum8 yeu weetuómut, newutche yeuwoh wonk wunnaumonuh Abraham,
19.10 Newutche wosketomp wunnaumonuh peyau wunnatinneahamunat kah 8wadchanumunat ne wanteómuk.
19.11 Kah yeush n8tamohettit, ukk8tnehttean kah ukken8nuh adt kuhkinneasuonganit, newutche pás8kom Jerusalem, kah newutche unnantamwog, wutass8tamóonk God teanuk woh nóquod.
19.12 Newajeh n8wadt Puppohs8t nóadtit au wutohtimoneat, wutattamunumunat tahs8tamóonk, kah ukqushkenat.
19.13 Kah wehkomau piukqussuoh wuttinneumoh, kah upponumauóh piuk uppoundtu8ash, kah nah wuttinuh, Awohteak na en nuppeyonat wonk.
19.14 Qut weetatteaumukqutche nag wussekeneauóuh, kah noh ahsuhkaue negont8waog, n8waog, Matta yeuoh pish nanauunuk8un.
19.15 Kah nnih qushkeit, attumunuk ass8tamóonk, neit an8hteam8 yeuh wuttinneumoh wehkomonat en wuhhogkat, neh ánumauompuh teaguash, onk woh wahteóu toh wutteashe nishnoh wosketomp aneukomauon nashpe anaqushaonk.
19.16 Neit peyau negonshadt, n8wau, LORD, kuppoundum aneuhomauau piuk-poundtu8ash.
19.17 Kah noh wuttinuh, Wunnegen, k8netum wuttinneumun, newutche kummenuhkinitteam ut ogguhsesint, piahqutush piukqutash otanash.
19.18 Kah nahohtoeyeuut peyau, n8wau, Nussontimom, kuppoundum aneuhamontam88 napanna tahshe poundteu8.
19.19 Kah neyane wonk wuttinnon, Piahqutush ken wonk napanna tahshinash otanash.
19.20 Kah onkatuk peyau, n8wau, Nussontimom, kusseh yeu kuppoundum, ne wadchanumup ut womp8nakinit,
19.21 Newutche kukqushinup, newutche ken ôhquossôaénin, kenemunum ne matta ponamóan, kah kukkepenum ne matta ohketeaan.
19.22 Kah nah wuttinuh, Wutch nehenwonche kutt8nut k8sumush, kummatchetum wuttinneumun, wahteauan nen ôhquássôaen, nemunumun ne matta ponum8, kah kepenumun ne matta ahketeaomp.
19.23 Neit tohwutch matta aninnumauóadt nutteaguásh ut bankut, peyoon, onk woh natauwompatam nutteaguash weeche usury?
19.24 Kah nah wuttinuh nah nepauunutcheh, Amaunumok ne pound, kah aninnumok noh piukque poundtuohtunk.
19.25 (Kah wuttinóuh, Nussontimom, nóh piuk[-]poundtuohto)
19.26 Newutche kuttinnonnumw8 nishnoh pasuk noh ohtunk pish aninnumauon; qut matta ahtunk, pish amaunumauun ne nógquok ohtunk.
19.27 Qut yeug nummatwomog, matta woh piahtimóogig, pas8k, kah nush8k ut anaquabeh,
19.28 Kah yeu an8wadt, negonshau, kuhkuhqueu en Jerusalem.
19.29 Kah nnih, pas8sukog Bethphage kah Bethani, kishke wadchuut ussowetamun wa(dc)hu Olives, an8nau nesuoh ukkodnetuhtáeneumoh.
19.30 N8wau, Petutteagk otanames ne piuhsukkuhkunkqueog, naut petutteagk, mos kenámheomw8 assemes kishpissu, n$noh asquam na8munk wosketompuh: ompeneuk kah pas8k.
19.31 Kah howan unnukqueog tohwutch ompeneók? yeu kuttinnoneau, Newutche LORD ukquenauwahikquoh.
19.32 Kah neg an8nutcheg moncheog, kah namehteoog ne anomp nnah.
19.33 Kah ompinneahettit assemesoh, neg wadtiheitcheg wuttinóuh, Tohwutch ompeneok assem?
19.34 Kah n8waog, LORD ukquenáhukquoh.
19.35 Kah nag uppaudtauónauh Jesusoh, kah ponamwog wuthogk8unóoash assemesut, kah ne quenoshoneau Jesusoh.
19.36 Kah ne áyont sepagshitteauog wuthogk8nóoash mayut..
19.37 Kah pas8sukog, ne ahhut womussimuk wadchu Olives wame mattaánukeg ukkodnetuhtáenumoh, n8che wekontamwog, kah tabuttantamauaog Goduh, nashpe mishontowáonk, newutche wame mishanakausuongash nish naumohetticheh.
19.38 N8waog, Wunnanumunaj noh ketass8t páont ut 8wesuonganit LORD, wunohteaonk kesukqut, kah sohsumóonk ut quanunkquok.
19.39 Kah nawhutche Pharisesog wutch kenugke mattaánukeg wuttinóuh, Sontim, aushkom kukkodnetuhtáneumog.
19.40 Kah namp8ham kah wuttinuh, Kittinnonnumw8, yeug chequnaphettit, qussukquanash teanuk mishont8wom8ash,
19.41 Kah pas8tshadt, moninneam keihtotan, kah ummauwetamun.
19.42 N8wau, Wahteauas ken, webe yeuut kukkesukodtumut, wadtaumáogish k8nohteaonganit! qut yeuyeu adtahtôsuash wutch kuskesukquehtu.
19.43 Newutche kesukodtash pish kenóhkukongqunash, pish kummatwomog kukquinnupohtheukquog, & kukquinnupuhkongquog kah kukkuppuhkungquog waeénu.
19.44 Kah pish kussissukkunkquanukquog ohkeit, kah kummukkiyeumog kittinnomiyeumut, kah matta pish kenukonuk8óg pasuk qussuk petwohtaut, newutche matta k8wahteo8h utt8che adt natauwahhenumuk.
19.45 Kah petutteau Temple, kah n8che sohwhôhteadt neh noh adt kadtauwompasinitcheh, kah neh adtôánitcheh.
19.46 Nah wuttinuh, Ne wussukwhosu, Neek peantamwaékomuk, kah kutáyimuneau komm8towáe asampamukquodtéu8ut.
19.47 Kah kuhk8tomwehteau kesukodáe ut Templeut, qut negonne sephausuenuog, kah Scribsog, kah matikkenukeg ut missinninnúut, natinneahamwog wunnushonaoont.
19.48 Kah matta namehteauóog toh woh asehettit, newutche wame missinninnúog ummenhke kuhkeihtauóuh.
20.1 Onk nnih, pasuk yeush kesukodtash, kohk8tomauont missinninnuh ut Temple, kah ánont wunaunchem8kaonk, negonne sephausuenuog & scribsog wunuhkukauóuh, weeche eldersoh.
20.2 Kah ukken8nukquoh n8waog, Ussinan chaugua menuhkesuonk nashpe waj yeush ussean? asuh howan noh aninnumungquean yeu menuhkesuonk?
20.3 Kah namp8ham kah wuttinuh, Nen wonk kenat8tamauónumw8 pasuk kah namp8hamiek.
20.4 Ukkitsummuwaonk John, 8m88us kesukqut, asuh wosketompauhtu?
20.5 Kah ken8nittuog, n8waog, Unn8wayóg, Wutch kesukqut, hô n8wau, Neit tohwaj matta wunnamptau8ógus?
20.6 Qut unn8wayóg, Wutch wosketompaut, wame missinninnuog kukqussukquoantohukqunnónog, newutche nag unnantamwog John quoshodtumwaenôus.
20.7 Kah nag námp8hamwog, Matta n8waôunnan uttoh wajeayuug.
20.8 Kah Jesus wuttinuh, Nen wonk matta kuttinnonnumw8 nashpe ne teague menuhkesuonk waj yeush usseé
20.9 Neit n8che ánont missinninnuh yeu kuhkinneasuonk: Pasuk wosketomp ohkehteau wenominneoteuk, kah wunnagohkoúheon anakausuaeneuh, kah au noadtit wutohtimóneat sepu.
20.10 Kah ne adt8cheyeu8g, an8nau wuttinneumuneuh en anakausuenúut, onk woh wuttinnumauóuh nawhutche meechummuongash ut wenominneohteakonit, qut anakausuenúog wuttattagkomóuh, kah ummehche moncheahéouh.
20.11 Kah wonk an8nau onkatoge wuttinneumuneuh, kah nah wonk wuttattagkomóuh, kah wutakodche auwohkonáuh, kah ummehche moncheaheuh.
20.12 Kah wonk nash8unitche an8nau, kah nah wonk wunn8chumwéhtahwhóuh, kah wussohwhôkonáuh.
20.13 Neit sontim ne wenominneohteakonit n8wau, Toh nutussen? Nutann8n womonog nunnaumon, paguodche woh ukquehtianumóuh, nauahettit.
20.14 Qut anakausuenúog nauáhettit, ken8nittuog, n8waog, yeuoh nompenont, hah, nushontuh, onk ne ahtóonk woh k8taiheinnean.
20.15 Neit wussohwhôkonáuh wutch wenominneohteakonit, kah wunnushóuh, newutche toh pish wuttinheuh sontim ne wenominneohteakonit?
20.16 Pish peyau, kah pish uppaguanuh yeuh ánakausuenuh, kah pish onkatoge wuttinnumauon ne wenominneohteuk. Kah n8tamwehettit, n8waog, GOD quhteihteaj.
20.17 Kah nah ummoninneauoh, kah n8wau, neit teaguas yeu wasukuhwhôsik? Ne qussuk wekitteaenuog pagketamóhettit, yeu uppuhkuk88 adt nashik.
20.18 Howan ne pogsumm8wontog ne qussuk, pish sohqsun, qut howan pogs8qut wuttoghukqun wunn8khikannuunneat.
20.19 Kah negonne sephausuenúog, kah scribsog, ne hour natinnehamwog toh woh ayn tohqunnahettit, kah qushaog missinninnuh, newutche unnantamwog yeu wussin kuhkinneasuonk, ayeuuhkonittue nahoh.
20.20 Kah nag wutaskwhôunóuh, kah an8naog natwussittamwaéneuh, nag ogqueséog sampweseaenúut, onk woh nag tohqunnumwog ukkutt8wongash, neit woh upponóuh, {wunnutcheganit}, kah ummenuhkesuonganit nananuaénin.
20.21 Kah nag wunnat8tomauóuh, n8waog, Nussontimom, n8wahteomun ne an8waan, kah kussampwe kuhk8towehteam, kah matta toh kittin tuppanumóh howae wosketomp; qut kukkuhk8tomwehteam ummay GOD wunnamuhkut.
20.22 Sun wunnegen nenawun nutompwunnonanonut Cesar asuh matta?
20.23 Qut wahteau wutas8keteaongan8, kah nah wuttinuh, Tohwutch qutcheheog.
20.24 Nahtsegk nequt-ompskot, howan wuttinnussuonk kah 8sukkuhwhonk ohtunk? nag namp8hamwog n8waog, Cesar.
20.25 Kah nah wuttinuh, Newutche aninnumok Cesar nish wadtaiheitche Cesar, kah God, nish wadtaiheitche GOD.
20.26 Kah n8nenumwog tohqunnumunat ukkutt8wongash anaquabhettit missinninnuog, kah monchanatamwog ne wunnamp8hamóonk, kah chequnappuog.
20.27 Neit nawhutche Saddusesog uppeyaunóuh, neg kohkon8wacheg matta omohkeonganunn8, kah wunnat8tomauôuh.
20.28 N8waog, Nussontimom, Moses, n8sukkuhhumwanshikqunonup, howan wematoh nuppinnit, ummittamwussit, kah nupuk matta wunnechaneg, wematoh woh nemunau ummitmwussoh, kah woh tohshinum wuskannemunneuh wematoh.
20.29 Newutche na mo nesausuk tohshuwemáttittuog, kah mohtomegit ummittamwussu, kah nupp8 matta wunnechaneu.
20.30 Kah nahohtôeyeuit 8mittamwussissinneuh, kah nupp8 matta wunnechaneu.
20.31 Kah nash8it 8mitttamwussissinuh, kah neyane wame nesausuk tahsuog. kah nag matta anskanno8og mukkiesoh, kah nupp8og.
20.32 Maumachish mittamwossis wonk nupp8.
20.33 Newutche omohkémuk, howan neh ummittamwussoh? newutche nesausuk tahsuog 8wetauóm8ópuh.
20.34 Kah Jesus namp8huk nah wuttinuh, mukiesog yeuut muttaohkit wetauatog, kah wetauadteaog.
20.35 Qut nag ogquanumwutcheg tapenumuk ohtauunat ne muttaok, kah omohkeonk wutch nuppunat, matta nag wetauadteog, asuh matta wetauadheoog.
20.36 Kah wonk woh mat nupp8og, newutch nag tatuppeyeu8og Angelsoh, kah nah wunnechanoh God, mahche nah wunnechanoh omohkeonk.
20.37 Onk omohkeog nupp8og noh Moses nahtinutup ut nepeunkquamut, wehkomont LORD um-Manitt8moh Abraham, kah um-Manitt8moh Isaak, kah um-Manitt8moh Jakob.
20.38 Newutche noh matta 8-Manitt8meinnáuh napukeg, qut pamontogeg, newutche wame uppomantam8ounóuh.
20.39 Neit nawhutche scribsog, namp8hamwog, n8waog, Nussontimom k8nomwam.
20.40 Kah ne mahche nnih, matta tapshauóog wunnat8tomauonaôont wonk.
20.41 Kah noh wuttinuh, Tohwutch nag n8wahettit, Christ wunnaumonuh David?
20.42 Kah noh David n8wau, ut kutt8hammáe wussukwhonganit, LORD unnau nul-Lordumoh, Apsh nuttinohkôunit.
20.43 Naen kummatwomog nutayeuwonaóont kukquenánnéhtuonk,
20.44 Newutche Dav?d wuttussowenuh LORD[,] túnkoh wuttinne wunnaumoniin [?]
20.45 Neit wame missinninnuog wunn8tamunnaoont, unnau ukkodnetuhtáenumoh.
20.46 Ahqhuk Scribsog, kodtantogig qunashiáongash, kah womantamwog wonkquttuongash ut kodtauwompasuonganit, kah negonappuongash ut Synagogsut, kah negonappuongash ut mishadtupp8onganehtu.
20.47 Neg mahchipwutcheg sekousquaikkomukquash: kah wutche nahtitteaonk sepepeantamwog, nag pish attumunumwog anue mohsag awakompanáonk.
21.1 KAh spuhquaeu, kah naau wenaietuén uha munumunit ummag8ongan8ash ut na ohtag nompak8unash.
21.2 Kah náau wonk pasuk8h matchekuoh sekousquoh, pummunum neesekonásuoh.
21.3 Kah n8w8u, Wunnamuhkut kuttinnonnumw8, yeuoh matcheke sekousq anue pummunum, onk nag wame.
21.4 Newutche wame yeug wutche monatit pumunnumwog mag8onganaóash en Godut, qut noh wutch ummachekuonganit, pumunum wame pámontam8ohtunk.
21.5 Kah nawhutche weogquttumóhettit Temple, uttoh ane wunnehteomuk waonnegigish qussukquanash, kah mag8ongash, n8wau,
21.6 Yeush naumógish, kesukodtash pish peyaum8ash, ne matta pish sequnnum8un pasuk qussuk petwohtáut, ne matta tatup–hteamuk.
21.7 Kah wunnat8tomauoh, n8waog, nussomtimomun, qut aquompak yeush pish nnihyeuash? kah chaugua kuhkinneasuonganu8, neit woh nish n$nih.
21.8 Kah n8wau, nunnukqussek ishkont kutass8kukômitteamw8, newutche monaog pish peyaog ut n8wesuonganit, n8waog, nen Christ, kah utt8cheyeú8 pas8tshaum8, newutche ahque nag assuk8k.
21.9 Qut n8tamóg ayeuwuttuongash, kah wogkouwohtongquot ahque wabesek newutche yeush negonne mos nniyeuash, qut wohkukquohshik matta teagunnán8.
21.10 Neit nah wuttinuh wutohtimóin pish waábehtamóm8 wutohtimóin, ketass8tamóonk ass8tam8onk.
21.11 Kah pish mishe quequan monatash ayeuongash, kah mashogqunneaongash. kah wesaushaongash, kah wapamansuongash pish mogkiyeuash kuhkinneasuongash wutch kesuhqut.
21.12 Qut negonne onk wame yeush kuttohqunnukk8óog, kah k8woshhukk8og, kupponuk8og synagogsut, kah kupishagkinittuonganit, pas8queog anaquabhettit kehtahs8tamwog kah nananuwacheg newutche n8wesuonk.
21.13 Kah pish kukquinnuppetunkquneau wutch wauwaonk.
21.14 Menuhkohtau8k newutche kuttahh8wout, matta negonne natwontam8unat, toh áne namp8hamuk
21.15 Newutche kittinnumauunumw8 mutt8n, kah waantamóonk, uttiyeu wame jishanumukqueogig, matta woh kutayeuuhkonuk8og asuh kuppanne unneepaiehtunk8og.
21.16 Kah pish k8nass8mitteamw8 nashpe k8chetuongan8oog, kah kemat8óog kah auwamógig, kah ketompawóog, kah náwhutche kenaau pish kutayimunk8oog nushittuonk.
21.17 Kah pish kussekeneunkumw8 wame missinninnuog newutche n8wesuonk.
21.18 Qut matta pish pasuk mesunk kuppuhkukqut onkapunnomun8.
21.19 Ut kummanunnissuongan8 wadchan8k kukketeahogkonn8óog,
21.20 Kah naumog Jerusalem quinnupekauut nashpe ayeuteáog, neit wahteo8k uppaguanituonk pas8cheyeu8,
21.21 Neit nag apitcheg Judea ussisháhettich wadchuut; kah neg nôeu apitcheg, sohhamwehettich; kah nag apitcheg wutahtimôneat, ahque ne peteahettich.
21.22 Newutche yeush ann8tôadtue kesukodtash, onk woh wame nish wussukkuhwhosikash nnihyeuash.
21.23 Qut missi wutonkapunaonk noh wompequait kah n8sait yeush ut kesukodtash, newutche na pish missi quequenaánumóonk ne ohkeit, kah ummusquanumaonk pish ohteau missinninnútu.
21.24 Kah pish penushaog nashpe kenag togkodteg, kah pish monchanoog missinno8og en wame wutohtimóneat, kah Jerusalem pish wutahappanikinneau nashpe Gentils, na pájeh wutaquompiyeum8 Gentils pakodche nnag.
21.25 Kah na pish kuhkinneasuongash nepauzaut, kah nanepaushadtáut, kah anogsehtu, kah ut ohkeit, quehquenauanum8ongan8 wutahtimôneuh weeche nanohkontanumóonk, kektoh, kah tukk8og kutt8og.
21.26 Wosketompaog wuttahh8wóash sauwunnum8m8 nashpe wabesuonk, kah nashpe natauwompattamunat yeush paaum8ugish ohkeit: newutche ummenuhkesuongash kesuk pish nunnukshaash.
21.27 Kah neit pish nauaog wosketomp wunnaumonuh peyau ut matokqsut, nashpe menuhkesuonk, kah mohsag sohsumóonk.
21.28 Kah yeush n8che nnag, neit spadtauwompegk, kah tahshinnum8k kuppuhkuk88ash newutche kuppohquohwhunnittteaongan8 pas8cheyeu8.
21.29 Kah ukkinn8nuh ut kuhkinneasuonganit, Naum8k figsuhtug, kah wame mahtugquash.
21.30 Mahche sontiposhunk, kenaumw8 kah k8wahteamw8 kenaau, yeuyeu weekeneunkquodt pas8cheyeu8.
21.31 Netatup wonk kenaau, naumog yeush nnihyeuash, wahteau8k wutass8tam8onk GOD pas8cheyeu8.
21.32 Wunnamuhkut kuttinnonnumw8, yeu pometuonk matta p?sh paumushamun8, nô pajeh wame nnag,
21.33 Kesuk, kah ohke pish matteagunninn8, qut nuttinn8wwaongash matta pish paumushaumun8ash.
21.34 Kah nunnukqsek kuhhogkaoog, ishkont woh to utt8che kutahh8woog wussaume meechummuog, nashpe wussaumepuonk, kah kogkeussippam8onk, kah teaogkontam8ongash yeu pomantam8onganit, kah neit ne kesukokok kenuhkukkonkomw8, ash waáhteau8ogkup.
21.35 Newutche netatup ahpe, pish wunnuhkukongk8oh wame neg ápitcheg woskeche wame ohkeit.
21.36 Newutche askuhwheteagk kah nagwutteae peantam8k, onk woh kutogquanumitteamw8 tapenumunat pehquohhamunat wame yeush nish pish nniyeuash, kah neepauunneat anaquab?t wosketomp wunnaumonuh.
21.37 Kah kesukodáe kuhk8tamwehteop ut Temple, kah nohkog sohham, kah appu wadchuut, ne hettamun wadchuut Olives.
21.38 Kah wame missinninnuog uppeyaónouh nompoaeu, ut Temple, wunn8tauonaoont.
22.1 Onk mishadtuppoonk mat seannunn8g petukqunneg pas8cheyeu8, ne [a]s8wetamuk paumukauadtuonk.
22.2 Kah negonne sephausuenuog kah Scribsog, natinne[h]amwog toh woh an nushahettit newutche wabesuonaog missinninnuh.
22.3 Neit Satan petutteau Judas ut nahohtôeu 8wesuonk Iskariot, no[h] wetogkemut nabo ne8utcheg.
22.4 Kah monchu, & keket8hkauau negonne sephausuenuh, kah kenompoh, uttoh woh an wunass8tomauont.
22.5 Kah nag wekontamwog, kah wunn8waog wuttinnummaonaoont teaguash.
22.6 Kah ukquoshomuh, kah natinneham uttoh woh adt wunnass8tamauont, matta weechayeumunk muttaanutcheh.
22.7 Neit peyaum8 kesukod mat seannunn8g petukqunnunk, uttoh adt woh uppaumukauadtuonk nushit.
22.8 Kah an8nau Peter kah John, n8wau, Monchek, quoshaieihtainnean paumukauadtuonk, onk woh nummetsimun,
22.9 Kah nag wuttinouh, Toh kuttinnanatamun nuttit quoshauwenan.
22.10 Kah nah wuttinuh, Kusseh, petutteaog otanat, na mos wosketomp kenogskunk8 aht8tnum p8thonchuut nippe, assuhkok en wetuomut uttoh ádt petutteadt.
22.11 Kah woh kuttinnáu noh noh wáekittog Sontimom kuttinuk, uttiyeu penuwohteae chamber, uttoh adt woh meechu paumukauadtuonk, weeche nukkodnetuhtaeneumog.
22.12 Kah kenahtinugk8 mashekishkag waabe quoshwéetósu, na ut quaquashwek.
22.13 Kah nag moncheog, kah namehteauog ne anont, kah quaquoshwéhtamwog paumukauadtuonk.
22.14 Kah hower páaum8ug, nummatappu, kah nabonesuog Apostlesog weeche.
22.15 Kah nah wuttinuh, kodtantamoe nukkodtantam, k8wepumunnaoont yeu paumukauadtuonk, asquam nanusheumukup.
22.16 Newutche kuttinnonnum8, mátta wonk nummetseuh, noh pajeh mahche n$nak wutass8tam8onganit God.
22.17 Kah nemunum wuttattamwaitch, kah tabattantam, kah n8wau yeu nemunum8k, kah chachaubenummoadtegk.
22.18 Newutche kuttinnonnumw8, matta n8tattam8 ummechumuonk wenomsippog, noh pajeh mahche peyom8úk wutass8tamóonk God.
22.19 Kah nemunum petukqunnunk, kah tabattantam, kah wussoqunnumun, kah nah wutt?nnumauon, n8wau, yeu nuhog nóh ánamonteaog, yeu ussek wutche kummequanummuongan8.
22.20 Neyane wonk wuttattamwaich mahche meetsumuk, n8wau, Yeu wuttettamwaitch, wuskeu Testament ut n8sqheonganit, ne sokqushunk wutche kenaau.
22.21 Qut kusseh wunnutcheg noh wunnass8mit, n8wetappemuk yeu ut Table.
22.22 Kah wunnamuhkut wosketomp wunnaumonuh monchu, neyane wunn8womuk, qut missi wutonkapu?aonk noh wanass8mont
22.23 Kah n8che natinnéhamohettit kenugke nagumau, howan yeuoh yeu aseit.
22.24 Kah na mo penuanittuonk kenugke nagoh, uttiyeuoh woh ogquanumit masugkenumuk.
22.25 Kah nah wuttinuh, ukketass8tamom8o[h] Gentilsog auwohteaog nah uméissugken8wononaoont, kah nag auwohteacheg menukkesuonk n$nah ut, neg ussowenóog wunnen[e]huwacheg.
22.26 Qut matta pish ne kuttinnieneau, qut noh masugkenuk kenugke kenaau neyaneyeuitch peississinitcheh, kah nôh masugkenuk, onatuh noh wadtinninneumimuk.
22.27 Newutche uttiyeuoh ane missugkenuk? noh apit metsinneát, asuh noh wadtinninneumimuk, sunnummatta yeuoh apit métsinneat? qut nen kowetomunnumw8 neyane noh wadtinninneumimuk,
22.28 Kenaau nag nagwutteae wetomeog ut nukqutchhetteaongash
22.29 Kah nen kukkeihtimunumw8 ass8tamóonk, neyane n8sh keihtimit,
22.30 Onk woh kummetsimw8, kah woh k8tattamw8, ut nuttableumun, ut nukketass8tam8onganit, kah woh kutapimw8 wussittumwae appuongash wussumónat nabo neese chipanukeg Israel.
22.31 Kah Lord n8wau, Simon Simon kusseh Satan kukkodtonumuk, onk woh kenanohkinukou netatuppe wheatut.
22.32 Qut kummahche peantamwánshish, k8namptam8onk matta woh pannushan8ut, kah mahche quinnuppekompauean, menehkeh kematog.
22.33 Kah wutinuh, Lord, kuppagkodche weechaush, naneeswe kuppishagkinnettinneat kah nuppinneat.
22.34 Kah n8wau, kuttinsh Peter, monsh matta pish kutt8wau8 yeu kesukok, asquam nishwudt nompe kagkohkonn8waop k8wahuonk.
22.35 Kah nah wuttinuh, an8nunog ne toh ut matta petunk kah man8t, kah mokussinash, sun kukquenauhukumw8 ne teag? Kah n8waog matteag.
22.36 Neit wuttinuh, Qut yeuyeu howan wapetunkanit neemunitch, kah wonk wunn8t, kah noh matta wadtogkodteganeg, magaj wuthogk8, attôaj pasuk.
22.37 Newutche kuttinnonnumw8, yeu wahsukuhwhôsik papaume nen, mos nnih ut nuhhogkat, kah k8togkemmop kenugke matchesenutcheh: newutche yeush papaume nen, wohkukquoshinash.
22.38 Kah n8waog, Lord, kusseh, yeush nenash togkodtegash; kah nah wuttinuh, wamat.
22.39 Kah sohham, kah monchu neahusset, wadchuut Olives, kah ukkodnetuhtaénumoh woh assuhkunk.
22.40 Kah paont ayeuonganit, kah wuttinuh, Peantam8k matta woh kuppetutteamw8 qutchehuwaonganit.
22.41 Kah wutomahkauoh, utt8che qussuk woh paudtuhteamuk, kah uppesittukqsun, kah peantam.
22.42 N8wau, N8sh, unnantaman ontattaush yeu wuttatamwaitch wutch nuhhogkat, qut matta nuttenantamóonk, qut kuttaihe nnaj.
22.43 Kah na wuttit naeihtunkqun Angel wutch kesukqut, ummenuhkehukqúoh.
22.44 Kah onkapunadt, nano menuhke peantam, kah ukkissittom neyaneu8 mogkeu padtippashinit wsqheonk, pogkshin ohkeit.
22.45 Kah neepauut wutch peantamunat, kah peyaonau ukkodnetuhtaeneumoh, wunnamheuh kouewoh nashpe neuantam8onk.
22.46 Kah wuttinuh, Tohwutch koueyog? omohkek kah peantam8k, ishkont kuppetutteamw8 qutchhuwaonganit.
22.47 Kah ash pam8adt kusseh mataánukeg kah noh ahennit Judas, pasuk nabonesuwutcheg, nah wunnegonuhkauoh, kah pas8sukáuáu Jesusoh, wutchipwutt8napwonat.
22.48 Qut Jesus wuttinuh, Judas, sun k8nass8m wosketomp wunnaumonuh nashpe chipwutt8napwaonk.
22.49 Kah nag wenuhkauwoncheg náumohhettit uttoh áunag wuttinouh, LORD, sun woh nuttadteamun togkodteg?
22.50 Kah pasuk nag togkomau wuttinneumoh negonne sephausuáenin, kah tummetham wuttinohkóunne wehtauog.
22.51 Kah Jesus namp8ham kah n8wau, Chequnehtok yeu wehqueu, kah ummussunumauoh wehtauog, kah wunnetskeheuh.
22.52 Neit Jesus unnau negonne sephausuénuh, kah mugquompuh ut Temple, kah nanaánunnutcheh, neh pauhonukqutcheh, kussohhamumw8 ayeuuhkône nen onatuh komm8towáenin, nashpe togkodtegash kah auwohhouunash?
22.53 Asekesukokish weechayeumunóg ut temple, matta kussummagunum8mw8 menutchegash ayeuuhkonittue nen: qut yeu kuthówerumw8, kah ummenuhkesuonk pohkenai.
22.54 Neit wuttohqunouh, kah ummonchanóuh, kah uppas8óoh wekit negonne sephausuaenin, kah Peter wunn8sukauoh noádtit en.
22.55 Kah nashquánumwóhettit n8teau nóeukommuk, kah môeu nummatappuog, Peter 8weetappemo.
22.56 Qut pasuk nunksq ummonunneauoh ne ápinit n8taut, & uméenuhke mónunneauoh & n8wau. Yeuoh wonk 8weechayeumôpuh
22.57 Kah kohkón8au, n8wau, Mittamwossis, matta n8waheuh.
22.58 Kah teanuk wonk onkatuk wunnauoh kah n8wau, Ken wonk nag pasuk? & Peter nowau, Wosketomp, matta nen.
22.59 Kah nequt hower mahche nag, onkatuk menuhke wauwon, n8wau, Wunnamuhkut yeuoh wonk mo wetomuh, newutche yeuoh uk-Galilean.
22.60 Kah Peter n8wau, Wosketomp mtata nowahteoh toh an8waan. Kah teanuk ash pám8adt monsh kutt8wau.
22.61 Kah LORD ompamuhquaeu, kah monóneauau Peteroh, kah Peter mehquantam wuttinn8wáonk LORD, uttoh ánomp asquam kakutt8ógkup monsh, pish kukkohkonn8auseh nishwudt.
22.62 Kah Peter sohham kah wesogkohpôsu.
22.63 Kah wosketompaog, neg kogkononcheg Jesusoh, ummomontauóuh, kah wuttattagkomóuh.
22.64 Kah ongquequabenahettit, wuttántahwhouh wuskesukqut, kah wunnat8tamauóuh, n8waog, kodneheoóntowash howan togkomukquean.
22.65 Kah monatash onkatogish blasphemowae ayeuuhkône ukken8nóuh.
22.66 Kah quenáu mohtompog, wunnánaunn8wom8oh missinninnúog, kah negonne sephausuenúog, kah scribsog moeu peyaog kah wutuss8unóuh en uppiahquttum8m8wóut, n8waog.
22.67 Ken Christ? ussunan, kah nah wuttinuh, Unnunnóg, matta woh k8namptamomw8.
22.68 Kah nen wonk nat8tomauunóg, matta woh kenamp8hamaiyeumw8, kah matta woh kupponunneumw8.
22.69 Mahche yeu nnag wosketomp wunnaumonuh pish appúoh unninohkôunit ummenuhkesuonganit GOD.
22.70 Neit nag wame n8waog, Neit ken wunnaumonuh GOD? Kah nah wuttinuh, kenaau kussimw8, nen.
22.71 Kah n8waog, Toh kittine nano quenauwahukumun wauwáonk? newutche kenawun ken8tauóun ut nehenwonche wutt8nut.
23.1 Kah wame muttaanukeg nag nepauog, & wutuss8unóuh Pilat.
23.2 Kah n8che spunnanáhettit n8waog, yeuoh nunnamheon, panne nuhquohkog wutohtimóin, kah quáhtihteadt ompwunnónat Cesar an8wadt nagum Christ ketass8t.
23.3 Kah Pilat wunnat8tomau, n8wau, ken ukketass8tomom8uh Jewse? kah wunnamp8hamau, n8wau, Ken kussim,
23.4 Neit Pilat unnau negonne sephausuenúh kah missinninnuh, matta nunnamtea8h ummatcheseonk yeuoh wosketomp.
23.5 Kah nano [n]squetuog, n8waog, wogkauunau missinninnuh, kuhk8tomuhteadt pannuppu wame Jury, wutche kutcheu Galile, yeu en ayeuonganit.
23.6 Kah Pilat n8tog Galile, nat8towehteau uttoh noh wosketomp wuttinne Galileannuun.
23.7 Kah quenau wahteunk wutcheiyeu Herod wunnananuonganit, ummoncheaheuh en Herodut, noh apeup Jerusalem na ahquompak.
23.8 Kah Herod nauont Jesusoh, m8cheke wékontam, newutche sepe kodtantamup wunnauónat, newutche monatash wuttintamónuh, kah annoósu wunnaumunat nawhutche monchanatamwe usseonk nashpe nagum.
23.9 Neit wunnat8tomauh m8cheke kutt8wongash, kah matta toh wuttinne namp8hamauoh.
23.10 Kah negonne sephausuenuog & scribsog, neepoog, kah ummenuhkeu spunnanouh.
23.11 Kah Herod kah weeche wutayeuhteomuh matta tohhentupanumouh kah ummomontauouh, kah wuthogqheoh wunne hogk8onk, kah wonk ummoncheaheuh en Pilatut.
23.12 Kah ne kesukok Pilate kah Herod wetompaittuog, newutche negonáe penuanittupanneg.
23.13 Kah Pilate moaeu wehkomont negonne sephausuenuh kah nananuanutcheh, kah missinninnúh.
23.14 Wuttinuh, Yeuoh kuppaudtiinneau wosketomp, wutche uppanne nukquohkouonat missinninnuh, kah kusseh mahche nunnat8tomau anaquabeog, wanne nummiskom8 ummatcheseonk yeuoh wosketomp, papaume yeush waj ushpunnanogish.
23.15 Asuh matta wonk Herod: newutche kutann8numwop na en, kah kusseh, matta toh unnehhik8 ne woh nap8wontog.
23.16 Newutche nussasamatah, kah ne nuttit ompinnon.
23.17 Newutche m8che mos pasuk ompinnimaunauh ut mishadtupp8onganit.
23.18 Kah mishont8waog wame moeu, n8waog amaun8k yeuoh wosketomp, kah ompanimaiinean Barrabas,
23.19 (Noh newutche wogkoueonk ayikup ut 8tanat, kah newutche nushehteaonk, kuppishagkinau)
23.20 Qut Pilate kodtantog ompinneon Jesus, wonk nah ukkinn8nuh.
23.21 Qut mishont8waog n8waog pummetonkuppúnok pummetonkapunnok.
23.22 Kah wuttinuh nishwudt nompe, Tohwutch, chaugua ummatcheseonk? matta n[a]mteauoh tohwutch nuppuk, newutche [n]uss[a]samatah, ne nuttit ompinneon,
23.23 Kah menuhke nashpe mishont8waongásh wéhquetumwog woh pummetunkapunau: kah 8wadtauatonk ussuongan8, kah negonne sephausuenuog sohkuhsuog.
23.24 Kah Pilat 8sumuh, onk woh nnih neyane wehquetumohettit.
23.25 Kah wutompinnimauoh noh kobshagkinausit newutche wogkouunnum8onk, kah wunnushteaonk, neh ahchuanumahetticheh qut ponau Jesusoh nag wuttenantam8ongan8woont.
23.26 Kah monchanáhettit, tohqunáog pasuk8h Simonoh wuscyrenian, w8m(si)t wutch wutohtimóneat, kah neh ukquenahtauóuh pummetunkapunneg, onk woh ukkinnumunat nahôhtoeu Jesus ut.
23.27 Kah monacheg missinninnuog wutasukauóoh, kah mittamwossissog neg wonk mogeg, kah mouemoncheg.
23.28 Qut Jesus ompamuhquait nô en n8wau, wuttauninneunk wutch Jerusalem, ahque mauemegq, qut mauem8k kuhhogkaóog kah kenechan8oog.
23.29 Newutche kusseh, kesukodtash peyaum8ash, ne pish adt n8wahettit, wunnanumau mahchéit, kah óontomuk matta naneechagig, kah sogkodtungash matta nan8nontam8mugish.
23.30 Neit pish n8che hettamwog wadchuash sunugquetahwhunnean, kah kogsuhkóagish, nukkuhkiinnean.
23.31 Newutche yeush ussehettit ut askuhquamut, toh pish ussen ut nunohtáut?
23.32 Kah na mo nesuog onkatogig matcheseaenuog weeche sagkompagunonuh, nushónaóont.
23.33 Kah paáhettit áyeaonganit ussowetamun Calvary, na wuttit pummetonkapunnaóneau, kah matchesécheg pasuk wuttinohkônit, onkatog menadcheanit.
23.34 Neit Jesus n8wau, N8sh ahquóantamau nag, newutche matta wahteauôog toh asehettit, kah chadchabenummóadtuog wuthogk8, kah wuttittanohtaadtinneau.
23.35 Kah missinninnuog neepauog wunnauóuh, kah weeche nanánuwacheg ummomontauóuh, n8waog, Onkatogeh pohquohwhunau, pohquohwhunonch wuhhogkuh, noh Christeuut pepen8wonche GOD.
23.36 Kah wonk ayeuteáog ummomontauóuh, uppeyaonóuh, wuttinnumauouh vineger,
23.37 Kah n8waog, Ken ukketass8tamomhett?t Jewsog, pohquawhus kuhhog.
23.38 Kah wussukwhonk ponumun waabesu unnónt8waongane Greek, kah Latine, kah Hebrew, YEUOH KEHTASSOOT UT JEWSUT.
23.39 Kah pasuk matcheseaen neg woushancheg, ukkekommouh, n8wau. Ken Christuean pohquohwhus kuhhog kah nenawun.
23.40 Qut onkatuk namp8ham, wutauskomuh n8wau, sunnummatta kukqushoh God, newutche ken wonk kittinne wussumittean?
23.41 Kah nenawun wunnamuhkut sampoi, newutche nutattumunumumun piuhsuke onkquatunk nutusseonganunnonash, qut yeuoh matta tohhen matchéseu,
23.42 Kah unnau Jesusoh, LORD mehquanumeh peyóan kukketass8tam8onganit
23.43 Kah Jesus wuttinuh, Wunnamuhkut kuttinsh, yeu kesukok mos k8wetomeh ut Paradisut.
23.44 Kah mo papaume nequtta tahshe hower kah na mo pohkenai wame muttaohkeit, nô paje pasuk8gun tohshe howereu8g.
23.45 Kah nepauz mo pohkenum, kah adt[n]ikheg ut temple, nôeu pasishau.
23.46 Kah Jesus mohshont8wadt, n8wau, N8sh ut kenutcheganit kuttinnumaush nunnashauónk, kah yeu an8wadt, neit nupp8.
23.47 Kah noqutpasuk8it nag uttoh aunag, sohsum8óneau Goduh, n8wau, Wunnamuhkut yeuoh sampweseaen.
23.48 Kah wame missinninnuog, neg moeu peyoncheg naumohettit nish aunagish, togkodtomwog wohpanagun8oash, kah qushkeog.
23.49 Kah wame wetompaoh, kah mittamwussissog neg asukauwoncheg wutch Galile nóeukompoog, naumwog yeush.
23.50 Kah kusseh, na mo wosketomp hennau Joseph, ken8tamwaen, kah noh wunnetou kah sampweseu.
23.51 (Noh matta weet8aegkup, ne ukken8tam8onk kah wutusseonk) noh wut-Aramathea, wutotanóut Jewsog, (noh wonk pahtunkup wutass8tam8onk God)
23.52 Yeuoh au Pilatut, kah nanompanwau wuhhogkuh Jesus.
23.53 Kah wunn8kinuh, kah 8weenakinuh womponakinit, kah upponuh wenohkeit, ne wantahausik qussuk, uttiyeu asquam wosketomp wohtohhut ponout.
23.54 Kah ne kesukok mo quaquoshweonk, kah Sabbath pas8cheyeu8.
23.55 Kah wonk mittamwossissog neg asukauoncheg wutch Galile, wutasukauóuh, kuhkineámwog weenohke, & uttoh seepsumit wuhhog.
23.56 Kah nag qushkeog, kah quoshauwéhtamwog spicash kah pummeash, kah anwohsinwog Sabbath-dayeu neyaunag wuttinn8waonk.
24.1 Kah negonne kesukok ne week, nompoaeu, peyaog wenohkeet, paudtóog spicash nish quoshauwehtamwéhetticheg, kah nahwutche onkatogig 8weechayeum8uh.
24.2 Kah namehteóog qussuk tuttuppequanausu wutch wenohkeet.
24.3 Kah nag petutteaog, kah matta nameteauouog wuhhog LORD Jesus.
24.4 Kah nnih, m8che wuttamantamóhettit ne papaumeu, kusseh, neesuog wosketompaog kishke nepóog, wohsum8m8 wuthogk8unash.
24.5 Kah wabesehettit, kah nauwanumwog wuskesuk8ash en ohkeit, nag nah wuttinóuh, Tohwutch natinnehok pomantog ut kenugke napukkeg.
24.6 Matta yeu wutappein, qut omohkeu, mehquantam8k ne ánukqueogkup ash apit Galile.
24.7 N8wau, Wosketomp wunnaumonuh m8hche mos ponau wunnutchegan8wóont matcheseaenuog, kah pummetunkapunaau, kah nishikquinogkok wonk omohkeu.
24.8 Kah mehquantamwog ukkutt8wogash.
24.9 Kah qushkeog wutch wenohket, kah wame yeush wuttinnonnáoash nabo nequtt[ú]unutcheh, kah wame onkatogig.
24.10 Noh mo Mary Magdelene, kah Joanna, kah Mary okasoh James, kah onkatogig mittamwossissog neg wechayeumoncheg, neg yeush anonche Apostlesoh.
24.11 Kah ukkutt8wongan8oash wutogqueneamunaóash netatup noweta yeuwonganit, kah matta 8namptauouh.
24.12 Neit Peter nepau, kah quogqueu en wenohket, kah nauwakompauit, naum womponakinash chipishinash, kah amayeu, monchantam ut wuttahut ne aunag.
24.13 Kah kusseh, nag nesuog auog ne kesukok otanamesut ussowetemun Emmaus: ne wutch Jerusalem, papaume nequtta tahshinchag furlongs.
24.14 Kah keket8hkôadtuog, wame yeush áunagish.
24.15 Kah nnih, keket8hkôadtehettit, kah 8weogquttumunneau, Jesus nagum uppas8sukauoh, kah nah 8weechauh.
24.16 Qut wuskesuk88ash kohkóunnumunash matta woh 8wáheóneau.
24.17 Kah nah wuttinuh, Chaugua yeush kukkeket8hkoadtuonganoash pamwusháôg, kah keneuanatamw8?
24.18 Kah pasuk nagoh ussowenau Cleophas, namp8huk wuttinuh, Ken webe penewot ut Jerusalem, kah sun mat k8wahteo yeush naut a–nagish, yeush kesukodtash?
24.19 Kah wuttinuh, Uttiyeush? Kah n8waog, Papaume Jesus ut Nazareth, noh quoshodtumwaenin, missugken usseonganit kah kutt8wonganit anaquabit GOD, kah wame missinninnuh.
24.20 Kah uttoh negonne sephausuenuog, kah nanawunnuómunnonog uppogkodchimóuh en nuppunat, kah uppummetunkapunnaóuh.
24.21 Qut nuppabuhtanumónanónut noh woh pohquohwhunont Israeloh: kah m8cheke onk yeu, yeu kesukok nishwe kesukod nadteuh yeush áunag.
24.22 Nux, kah nawhutche mittamwossissog wonk neadtashisháog, nutchepshanukqunnonog, neg nompoae ut weenohkeit.
24.23 Kah matta namheahetteg wuhhogkuh, peyaog n8waog, nag wonk naumwog wunnaehtuhsuongan8 Angelsog, neg an8wacheg noh pomantam.
24.24 Kah nawhutche nag wechayeumukqueagig, auog weenohket kah ne wuttinne nametinneau, mittamwossissog an8wáhettit, qut noh mat nag wunnauóuh.
24.25 Neit nah wuttinuh, Woi mattammagwog, kah tohkequtteáheon wunnamptamunat, wame quôshodtumwaeenuog ne an8wahettit.
24.26 Sun woh mat m8hche Christ chequnnehtam8 yeush? kah uppetukonat wussohsum8onganit?
24.27 Kah kutchu ut Mosesut, kah ut wame quoshodtumwaenuog nah ukkuhk8tomauoh, ut wame wussukwhonganash, n?sh papaume wutche nagum.
24.28 Kah pas8sukomwog otanemes ne oiyahettit, kah ogque usseu anea pomushaumuk.
24.29 Qut nag ukkogkánimóuh, n8waog, Weetôminnean, newutche nahen wunonk88k, kah kesukod nahen mohtsheau, kah petutteau 8weetomónat.
24.30 Kah nnih, apit ut meetsinnneat weche nahoh, nemunum petukqunneg, kah 8nánittamun, kah wuss8hqunnumun, kah nah wuttinnumauun.
24.31 Kah wuskesuk8ash woshweem8ash, kah 8waheouh, kah ne wuttit ahque nauoneau.
24.32 Kah hettuog, Sunnummatta kuttahhunnónash chikohtan8sohhash ut kittinnomiyeumunnónut keket8kunkqueog ut mayut, kah woshwunnumunkqueog wussukwhonganash?
24.33 Kah nepóog ne hower, kah qushkeog en Jerusalem, kah nameheáog nabo nequttuunutcheh moiéog, kah nag wechayeumoncheg.
24.34 Nowaog, LORD wunnamuhkut omohkeu, kah naeihtauau Simon.
24.35 Kah wuttinnonnaoash nish áunagish ut mayut, kah uttoh ane waheont, wuss8hqunnumunat petukqunneg.
24.36 Kah yeu an8wahettit, Jesus nagum nôeu nepau, kah nah wuttinuh, wunohteagk.
24.37 Qut nag chepshaog kah wabesuong, kah unnantamwog nauaog nashauonguh.
24.38 Kah wuttinuh, Tohwutch wuttamanatamók, kah tohwutch waapem8ug kuttenanatam8ongan8oash ut kuttahh8wout.
24.39 Kuhk?nneam8k nunnutchegash, kah nusseetash, noh nen, mussunnegk kah naum8k, newutche nashauonk matta weyauseu kah wuskonneu, neasenauweog.
24.40 Kah yeu an8wadt nah wunnahtinuh wunnutchegash kah wusseetash.
24.41 Kah asquam wanamptamhettegkup, newutche wekontamóonk, kah monchanatamwog, nah wuttinuh, Yeu kuttit ummechumumunneau?
24.42 Kah wuttinnumauouh kodchuhkesu ahabwosit namos, kah honny comb.
24.43 Kah wunnemunumun, kah metsu ut anaquabhettit.
24.44 Kah wuttinuh, Yeush kutt8wongash anunnogkupash ash wechayeumunog, onk woh wame yeush mos nnihyeuash, nish wasukuhwhosikish wuttinnaumatuonganit Mosés, kah ut quoshodtumwaenuut, kah ut ket8hammaonganit papaume nen.
24.45 Neit 8woshwunnumauuh 8wohtamongan8, onk woh nag wohtamwog wussukwhongash.
24.46 Kah nah wuttinuh, Yeu wussukwhosu, kah yeu m8hche mos Christ wutchequnnehtamun, kah omohkeu nishukquinukok wutch nuppunat.
24.47 Onk aiuskoianatam8oonk, kah ahquoantamóonk matcheseongash woh kuhk8tomoadtin ut 8wesuonganit kenugke wame wutohtimoneash, kutcheu ut Jerusalem.
24.48 Kah kenaau k8wauwonaoash yeush.
24.49 Kah kusseh, nutann8n ukquosh8waonk N8sh ut kenaau: qut appek ut keit8tanat Jerusalem, nô pajeh pakodjhetteog nashpe menuhkesuonk wutch aongkouwe.
24.50 Kah wussohweu sagkompagunuh wehque Bethani, kah spunnum wunnutchegash kah nah 8nanumuh.
24.51 Kah nnih, ash pame wunnanumont, noh wutamaehtauuh, kah speuunau en kesukqut.
24.52 Kah nag 8wowussumóuh, kah qushkeog en Jerusalem, nashpeu mishe wekontamóonk.
24.53 Kah nagwutteae appuog temple, tabuttantamwog & wunnanumáog Goduh. Amen.
