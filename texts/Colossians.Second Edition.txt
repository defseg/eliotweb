1.1 Paul uppostleumoh Jesus Christ, nashpe wuttenantam8onk God, kah Timotheus neemattin,
1.2 En wunnetupanatamwaénuut, kah paubuhtanumwe wemattinneunk ut Christut, neg apitcheg Colosse, kitteamonteanittuonk apehtunk8k kah wunohteaonk, wutch Godut N8shinnónut, kah Lord Jesus Christ.
1.3 Nuttabuttantamauomun God, kah 8shoh nul Lordumun Jesus Christ, nagwutteae paantamwanshinog.
1.4 Nadteuh n8tamog k8namptam8ongan8 ut Jesus Christ, & k8womonaongan8 wame wanetupanatogig.
1.5 Wutche annoósuonk ne wadchanumonteaóg ut kesukqut, ne negonae n8tamógkup ut wuttinn8waonganit wunnamuhkuteyeue wunaunchem8kaonk.
1.6 Ne paaonukqueog, neyane wame muttaohket, kah meechummu8k, neyane wonk ut kenaau, nadteuh ne kesukok n8tamóg, kah wahteauóg ukkitteamonteanitteaonk GOD ut wunnamuhkuteyeuuk.
1.7 Neyane wonk netuhtauóg wutch Epaphras womonogkut n8weeche unninneumun, noh wutche kenaau paubuhtanumáe wunnohtompeantogkomoh Chtist.
1.8 Noh wonk wahteauwahikqueog k8womónaongan8 ut Nashauanitt8ut.
1.9 Newutche yeu nenawun wonk, nadteuh ne kesukok n8tamóg, matta kutahque peantamwanshinn8mun, kah nukkodtantamumun, woh kenumwabehtunkqunnaout nashpe wahteaonk wuttenantam8onk, ut wame waantam8onganit kah nashauanittóe wohwohtam8onganit.
1.10 Onk woh kuppomushaumw8 ne tapeneungquok ut Lordut, ut wame wussikkitteahuaonganit, mahshemeechumeog ut nishnoh wunanakausuonganit, kah nano, wahheog GOD.
1.11 Menehkheog nashpe wame menuhkesuonk, neya–nag wussohsumóe menuhkesuonk, en wame sepepahuwaonganit, kah sepechequnehtamóonk weeche wekontamóonk.
1.12 Tabuttantamauóog, Wut8shinneuh, noh taphikqueog kutchippinnumoadtinn[ea]nónut wutohtaongan8 wunnetupanatamwaénuog ut wequáiyeuut.
1.13 Noh pohquohwhunukqueog wutch ummenuhkesuonganit pohkenai, kah pas8queog ut wutass8tam8onganit womononche Wunnaumonuh.
1.14 Noh adt ahtauog pohquohwhunittuonk nashpe 8sqheonk, ahquoantamóonk matcheseongash.
1.15 Noh anunkqutche matta nogqussue Manit, mohtammetuónont nishnoh oaasinne.
1.16 Newutche nashpe nagum kesteauunah wame teanteagquassinish, nish kesukqut, kah nish ohkeut, nogquokish kah mat nogquodtinogish, asuh wussittummôe appuongash, asuh ketass8tamm8wongash, negonneyeu8gish, asuh menuhkesuongash, wame kesteauunash nashpe nagum, kah wutche nagum.
1.17 Kah noh negonohkom wame teanteaquásinish, kah nashpe nagum wame móohtaash.
1.18 Kah noh uppuhkukquoh muhhog, moeuwekomunk: noh waj kutchissik, mohtomegit wutche napukeg, onk woh wutaneuhkomunat nish noh ut.
1.19 Ne wuttapeneaumun wut8shin, wame ne adtahshimmeechimuk woh ayeumoash wuhhogkat.
1.20 Kah (ayik wunohteaonk nashpe pummetonkapunáe 8sqheonk) nashpe nagum wanohteáhtunk wame teanteáquassinish ut wuhhogkat, nashpe nagum, ásuh nish ohkeit ásuh nish kesukqut
1.21 Kah kenaau momansh pen8wohteayogish, kah ayeuwehteayógish ut kuttenantam8ongan8out, nashpe matcheseáe anakausuongash, qut yeuyeu k8nohteahik8h.
1.22 Ut weyausúe wuhhogkat, nashpe nupp8onk, keneepauwehikqunnaóut wunnetupanatamwéinnúunneat, kah matta aunchem8ónittéinat, kah matta auskontuonganun8g ut anaquabit.
1.23 Nag wutteánumóg wunnamptam8onk ohkeukónitteaog kah menuhkappeog, kah matta ontapéhtam8unat wutch aunchem8kae annoósuonganit, ne n8tamógkup, kah ne kohk8tomaúutup nishnoh oaas noh agwe kesukqut, ne waj nen Paul nohtompeantogkahimuk.
1.24 Nen yeuyeu n8wekontam wutch kutchequnehtauonganóoash, kah nunnumwohtoh ne quenauwéhik8m8uk wutonkapunnaongash Christ, ut neyausut, newutche wuhhog, ne moeuwehkomonk.
1.25 Uttoh adt nohtompeantogahimuk, neyane GOD chadchabe maguk ne anummiimuk wutche kenaau, pohshane ussenat wuttinnowaonk GOD.
1.26 Ne siogok ne onkwhôsik wutch pometuonganit kah ontseonganit, qut yeuyeu wahteauwaheoneau wanetupanatogig.
1.27 Negoh God 8wahteauwaheuh teaguas wenauwetue wussohsumóonk, yeu siogok kenugke Gentilsog, ne Christ k8wetomuk8ongan8, annoósuonk wutch sohsumm8ongan8.
1.28 Noh kohk8tomwehteáog, nutchadchepimomun nishnoh howan, kah nukkuhk8tomauómun nishnoh howan, ut wame waantamm8onganit, onk woh neepauweheómun nishnoh wosketomp pannuppe wunnetou ut Christ Jesus ut.
1.29 Newaj nen wonk anakause, manuhkeusseon neyane wutanakausuonk, noh mahshanakausit ut nuhhogkat.
2.1 Newutche nukkodtantam k8wahteauunnaóut ne mohsag n8tamanatamóonk wutche kenaau, kah wutche nag apitcheg Laodicea, kah ne adtahshe mat námohetteg nuskesuk ut neyausut.
2.2 Onk woh wuttahh8wóash weekontamwatinneash, môayehettit ut womonittuonganit, kah ut wame weenawetue kah pannuppe pahkontamunat ut wohwohtam8onganit, wahteauunat wussiogkodt8m GOD, kah Wut8shin, kah Christ.
2.3 En noh adt adtahtasik wame nompak8unne waantamóonk kah wohwohtamoonk.
2.4 Kah yeu nussin, ishkont howan kutas8kekomukou nashpe wunanak8waongash.
2.5 Newutche tukônogque mat nutappein neyausut, qut k8wetomunumw8 ut nashauonganit, wekontamwe naumon k8niyeuongan8, kah menuhkohtáe k8namptam8ongan8 ut Christ.
2.6 Newutche neyane attumunóg Christ Jesus, noh LORD, nene pomushaunók.
2.7 Wadchabeteuhkoniteáóg, kah wekikônitteaóg ut wuhhogkat, kah manuhkehetteaóg ut wunnamptam8onganit, neyane kuhk8tomonteaóg, ne ut mónag weeche tabuttantamóonk.
2.8 Ahquetea8k ishkont howan kummuk8kinukumw8 nashpe Philosophie, kah tahn8che as8kekodtuonk neyane ahontse wosketompaog, neyane muttaohkée waj kutchehteomukish, kah matta neyane Christ.
2.9 Newutche ut wuhhogkat, appehtunk wame numwae wuhhogkae manittóowonk.
2.10 Kah kenaau kummissi[i]simw8 ut wuhhogkat, noh wobuhkuhk88ut wame negonneyeu8uk kah menuhkesuonk.
2.11 En noh adt wonk quoshqusausséóg, nashpe mat manutchegane quoshqusausuonk, amaunumóg muhhogkae weyausue matcheseongash, nashpe ukquoshqusausuonk Christ.
2.12 N8weeche posekinausinnean ut kutchessumm8onganit, uttoh adt wonk weeche omohk8mog, nashpe wunnamptamóonk, ne kesteunk GOD, noh omohkinont wutch nuppunat:
2.13 Kah nap8ôg ut kummatcheseongan8óut, kah ut mat quoshqusausue keyaus8, keteahukou moaeu, weeche nagum, mahche ahquoantamunkqueog wame matchesongash
2.14 Chishkhog menutchegane wussukwhôsue kuhk8waongash, nish ayeuhkonukqueógish, nish ayeuuhkonukqueagish, kah wutamaunumun kônunkh8k pummetunkapunnauwaonganit.
2.15 Kah magk8kinnumwontog negonneyeu8gish kah menuhkesuongash, nish woshwe wunnahtikonash 8wekontam8ónon anue nahhoh, ne ut.
2.16 Newutche ahque howan wussumuk8k wutche metsuonk asuh wutattam8onk, asuh wutche sephausue kesuk, asuh wutche wuske nepauz asuh wutche saboth.
2.17 Yeush onkouuhtaash nish paaum8ugish, qut muhhog Christ.
2.18 Ahqueteau8k howan kutas8kekodtumunkquneau kutonkquatunkan8, nashpe nehenwonche kuttenantam8onganue hohpaonk, kah waussumónat angelsog, uppetukontamunat yeush matta na naumógish, tahn8che p8kit nashpe 8weyause unnantam8onk.
2.19 Kah matta manuhkinunk muhpuhkuk, newutch wame muhhog, nashpe ónohquesuongash kah nish kanepsikish, nekitteauonk aninumwóntamuk, kah moehteómuk, wutchenegin nashpe wunnekitteauonk GOD.
2.20 Newutche weeche nupp8mog Christ, wutch waj muttaohke kutchehteomuk, tohwutch onatuh kenaau pomantamóg ut muttaohket, agwopehtamóg kuhk8waongash.
2.21 Mussunnum8hteógk, qutchehtam8hteogk mohmussunnum8hteogk.
2.22 Nish wame mahtshunkish auwohteamukish neyaunag wosketompae an8team8ongash kah kuhk8tomuhteaongash.
2.23 Nish wunnamuhkut ogqueneunkquotash waantam8ónganit, nehenwonche unnantam8ongane waussumóonk, kah hohp8onk kah matta wohquonumónat muhhog, asuh matta kod quttianumóunat tapheonat weyaus.
3.1 Neit weeche omohkeonóg Christ, natinneham8k yeush ongkoue ohtagish, uttoh apit Christ, wuttinohkounit GOD.
3.2 Kuttenantam8ongan8ash ponum8k nish ongkoue ohtagish, qut mataa nish ohkeit ohtagish.
3.3 Newutche kenupmw8, kah kuppomantam8ongan8 adtahtausu weeche Christ ut Godut.
3.4 Christ noh kuppomantam8onganun nógqussit, neit pish kenaau wonk k8weeche nogqussinneau ut sohsum8onganit.
3.5 Newutche nehtau8k kuppompuhchaiyeum8ash nish muttaohket ohtagish, nanwunn8dsquauwonk, nishkeneunkqussuonk, mat kuhkenaue womonittuonk, matchekodtantamóonk, kah iahchewontamóonk, ne nunneukontunkane waussumáonk.
3.6 Newutche yeush, ummusquantam8onk God peyaum8 ut mat n8sweehtam8e mukkiog.
3.7 Nish paumusháogish momansh, nish nashpe pomantamógish.
3.8 Qut yeuyeu kenaau wonk kutamaunumunnáoash wame yeush, musquantam8onk, chenauausuonk, ishkauanittuonk, blasphemy, nishkeyeuongash wutch kutt8n8wout.
3.9 Papann8wahettehteogk, newutche kummahche amaunnomw8 nukkonasketomp weeche wutanakausuongash.
3.10 Kah kummahche hogkumw8 wuskoshketomp, noh weskhit ut wahteaonganit, neanussit noh kezheunt.
3.11 Na ut matta Greeksunn8g asuh Jewsuun8g, adt quoshqusausuonganu8g asuh matta quoshqusausuonganun8g, Barbarianun8g, Scythianun8g, keneepissitcheg, asuh matta kannepsegeg, qut Christ noh wame kah ut wame.
3.12 Newutche hogk8k (neyane neh pepenauonche God, wanetupanatogig, kah womonitcheg) wunnogkussue monaneteaongash, womoausuonk, hohpaetahhaonk, manunnissuonk, sepepahtsuonk.
3.13 Mukk8amaumuttegk, kah ahquoantammóadtegk, howan musquanumont howane, neyane ahquoantamunkqueog Christ, kenaau wonk ussek.
3.14 Kah anue onk wame yeush, hogk8k womoausuonk, ne pahke neesepissuonk.
3.15 Kah 8nohteaonk God, nanauwunitch ut kuttahh8wout: en yeu k8wehkomitteamw8 wonk uppasuk8unneat muhhog: kah tabuttantamweinnú8k.
3.16 Wuttinnowaonk Christ wenauwétue apehtunk8k, ut wame waantam8onganit kuhk8tomóádtegk, kah áuskontegk, nashpe ket8hamaongash, kah unn8hummaongash, kah nashauanitt8e ket8hamaongash, wunnetupanatamwehteahhae ket8hamunk ut Lord ut.
3.17 Kah nishnoh kutusseneau kutt8wonganit asuh usseonganit, wame ussek ut 8wesuonganit LORD Jesus, tabuttantam8k GOD, kah Wut8shimau nashpe nagum.
3.18 Ummittamwussinneunk agwopeht8k nehenwonche kasuk8wóog, neyane tapeneunkquok ut Lordut.
3.19 8wessukiinneunk womon8k kummittamwuss8óog, kah ahque weesogenéheuk.
3.20 Mukkiésog n8swehtók k8chetuongan8wóog nishnoh ut, newutche yeu 8sekitteahukqun LORD
3.21 Wut8shinneunk ahque m8m8sqheuk kummukkiesuóog, ishkont nag mishanehhéoog.
3.22 Wuttinneumunneunk n8swetok weyausue kussontimom8ôog nish noh ut, matta nashpe webe náuttue wuttinneumunneunk, neyane wasekitteaheoncheg wosketompoh, qut nashpu nequtetahhaonk, qush8k GOD.
3.23 Kah nishnoh kutusseneau wutt8e ussek, neyane Godut, kah matta wosketompaut
3.24 Wahteauog, wutch Lordut pish kutattumunumúmw8 ahtôe onkquatunk, newutche k8tinninneumuhkauómw8 LORD Christ.
3.25 Qut noh matchenehuadt, pish wutche attumunum matchenehittuonk neasit: kah matta papenowe unnehhéoon missinninnúog.
4.1 Wussontimominneunk, aninnumók kittinneúmóog wanegik kah ne sampwagk, wahteauóg, k8sontimómw8 wonk ut kesukqut.
4.2 Nagwutteanum8k peantam8onk, & ne ut askuwheteagk, weeche tabuttantamóonk.
4.3 Kah peantamwanshinnean wonk, woh GOD n8woshwunnumunkqunnanónut wunnont8wáe squoant, yunneat wussiogkod8m Christ, newaj nen wonk keneepseh.
4.4 Onk woh n8wahteauwáhuwónat, ne woh an8wai.
4.5 Waantamwe pomushagk wutche nag poquadchit apitcheg, pohquohwuttau8k utt8cheyeu8.
4.6 Kukkeket8kaongan8 nagwutteae wunnetupanatamweyeu8utch, saltanu8utch nashpe salt, onk woh k8wahteomw8 uttoh woh án namp8hamauóg nishnoh wosketomp.
4.7 Wame nuttinniyeuongash Tychichus, pish k8wahteauwahukqunnaoash, noh womonogkut nematin, kah pabuhtanumwe nohtompeantog, kah n8weeche wuttinneumutteanan ut Lordut.
4.8 Noh an8nogkup en kuhhogkaóut ne nan wutch, woh 8wahteauunat kuttinniyeuongan8, kah woh kutapeteunk8 kuttahh8wóash.
4.9 Weechau Onesimus pabuhtanumwe kah womonogkut 8weemattin, noh pasuk kenaau, nag pish k8wahteauwahikk8wôog wame nish aunagish yeu ut.
4.10 Aristarchus n8weeche kuppishagkinnitteaéneum k8wonkumukou, kah Markus, weetohtu Barnabas wunnaumonuh (papaume nagum kutattumunumumw8 an8team8wongash, peyaonukquéog attumun8k)
4.11 Kah Jesus, ussowesit Justus, neg quoshqusausitcheg yeug webe weetanakausumogig, en wutass8tam8onganit GOD, yeug n8wekontamwahikquog.
4.12 Epaphras, noh pasuk kenaau, wuttinneumoh Christ k8wonkomukou nagwutteae kutanakausuwanshikou ut uppeantamunat, woh kussampwekompauuneau kah kuppannuppehteauwunnaôont wame wuttenantam8wonganit GOD.
4.13 Newutche n8wauwon, kummishe zeal[s]huwanshhukkou, kah neg apitcheg Laodicea, kah neg apitcheg Hierapolis.
4.14 Luke womonit ponaskehtuwóshuénin, kah Demas k8wonkumukkouwôog.
4.15 Wonkum8k 8wemattinneunk neg apitcheg Laodicea, kah Nimphas, kah moeuwehkomonk ne ohtag wekit.
4.16 Kah yeu wussukwhonk mahche ogketamuk kenugke kenaau, ogketamwahe8k wonk ut ummoeuwehkomongan8óut Laodiceansog, kah wonk ogketam8k 8sukkuhwhongan8 Laod[i]ceansog,
4.17 Kah unnok Archippus, Nanauwompatash kenohtompeantogôôwonk, ne adtumunuman ut Lordut, onk woh kuppashanésen.
4.18 Wonkomaonk nashpe nehenwonche nunnutcheg nen Paul. Mequontam8k nukkishpissuongash. Kitteamonteanittuonk k8wetomuk8. Amen.
Epilogue
