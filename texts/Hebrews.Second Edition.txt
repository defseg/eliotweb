1.1 God, noh m8chekit nompe, kah m8cheke chippée ken8nomp wut8shinneuh nashpe quoshodtumwaenuog.
1.2 Yeush maumachish kesukodtash kukken8nukqun nashpe Wunnaumonuh, neh kahtimoncheh nompenuaonk nishnoh ut, neh nashpe ayikupoh wonk muttaokeash.
1.3 Noh sohsum8ontog wussohsumóonk, kah piuhsuke aununkqutche, kah quaqunnunuk wame teanteaqussinish, nashpe ummenuhkesue wuttinnowaonk, nagum nusse pahketeunk kummatcheseonganunonash, appu wuttinohkôunit qunnunkqueu ketass8t.
1.4 Ne an8hque ánuenehit onk angelsog, neyane nashpe nompenuáonk, attumunum m8cheke wunnewesuonk onk nag.
1.5 Newutche uttiyeu angelsog tohutt8che ánonche, Ken nunnaumon, yeu kesukok n8naumon kuhhog? Kah wonk, Noh nen 8shoh, kah noh nunnaumon.
1.6 Kah wonk, pas8ont wunnegonnaumonuh en muttaohket, n8wau, Kah wame wutangelsumoh God waussumáhettich.
1.7 Kah papaume angelsoh n8wau, noh wanashauanitt8mohkauont angelsoh, kah wuttinneumoh wunnashqunnanumwáheuh.
1.8 Qut en Wunnaumonat n8wau, kutappuonk woi God, micheme kah micheme ohteau, sampwausseáe togkodteg, wuttogkodteg kukkehtass8tam•onk.
1.9 K8womontam sampweusseonk, kah kussekeneau matcheseonk, newutche God, kum-Manitt8m kussesequnuk nashpe wekontamwahuwae pummee, ánue onk k8weechayeumoncheg.
1.10 Kah ken Lord ut weske kitchissik k8nohtop quenohtag ohke: kah kesukquash wutanakausuonk kenutchegash.
1.11 Nish pish awakompanom8ash, qut ken kummichemap: kah nish pish nukkonneyeu8ash, neyane hogk8onk.
1.12 Kah onatuh hogk8onk pish kuppapashkinnumunash, kah nish pish penowinungqutteash, qut noh nan ken, kah kukkodtum8mash mat pish mahtshanoash.
1.13 Qut uttiyeu wutangelsumoh tohutt8che anont, apsh ken nuttinohkôunit, nó pajeh kutóhpanéhkennat kummatwomoh?
1.14 Sunnummatta nag wame wuttinneumoe nashauanitt8og, ann8nóog nah wunnánaúnnonaóut, neg pish nompenukeg wadchanittuonk.
2.1 Newutche woh ánue m8cheke kutáhch8wussittamumun yeush n8tamag[ish], ishkont toh utt8che asitch8anash.
2.2 Newutche ne wuttinn8waonk, nashpe ket8hkahettit angelsog, menuhkohtagis, kah nishnoh panneusseonk, kah mat n8swehtamóonk attumunum8m8 piuhsuke onkquatunk.
2.3 Uttoh woh kittinne pohquohhumunan, mishanantamog ne mohsag wadchanittuonk, ne negonne n8che kôdt8kontogkup Lord, kah kummenuhkehteunkqunnan, nashpe neg n8tauwoncheg.
2.4 God wonk nah 8wauwaontamauoh, nashpe kukkinneasuongash kah monchanatam8ongash, kah nashpe m8cheke chippe monchanatamwe usseongash, kah ummag8ongash wunnetupanatamwe Nashauanit neya–nag nehenwonche wuttenantam8onk.
2.5 Newutche wutangelsumut matta agwappehheaou muttaohke ne paóm8ug, papaume ne án8wáog.
2.6 Qut pasuk, ut nequt chippiyeuut wauwau, n8wau, Teaguas wosketomp, ken mehquanumat, asuh wosketomp wunnaumonuh ken natauwahadt?
2.7 Ogguhsese kuttiuhquonkqueh onk neg angelsog, kutchetuhquabin nashpe sohsumóonk kah quttianittuonk, kah kuppon wunnánauunumunat kenutcheganae ánakausuongash.
2.8 Kutagwe ponamau wame wusseetut, newutche wame agwe ponuk, matta teag usque, ne matta agwe ponamauóut, qut yeuyeu, asquam naum8mun wame teanteagquassinish agwe ponamauónash.
2.9 Qut nauómun Jesus, noh ogguhse tiohquonkhettup onk angelsog, nashpe wutchequnehtamóonk nupp8onk, kah chetuhquabenau nashpe sohsumóonk kah quttianittuonk, onk woh noh qutchehtam nupp8onk, nashpe ukkitteamonteanitteaonk God, wutche nishnoh wosketomp.
2.10 Newutche wuttapeneunkqussin, noh wajeháyeuug wame teanteaquasinish, kah nashpe nagum wame teanteaquasinish ohtagish, pas8ont monaah wunnaumoniinneuh en sohsum8onganit, pannupheónat 8wadchanuáe ummugquompom8oh, nashpe chequnehtam8ongash.
2.11 Newutche noh waneetupanatamwahuwadt, kah neg wanetupanatamwahetcheg, nag wame pasuk88og, newutche yeu, matta akodchu wuttinnónat neematog
2.12 N8wau, n8wahteauwahuwam k8wewuonk, en neematut, na nashaue moeuwehkomonganit kuttinn8homaush tabuttantam8ongash.
2.13 Kah wonk, Noh nuppabuhtanum: kah wonk Kusseh nen, kah mukkiog neh God anummiitcheh.
2.14 Neit newutche mukkiog neg weeche nuhwadtinukig weyaus kah wsqueheonk, nagum wonk nehenwonche noh weeche nuhwuttinnum ne nan, onk nashpe nupp8onk woh paguanau neh ahtouunutche nupp8ongane menuhkesuonk, noh mattannit,
2.15 Kah woh nah uppohquohwhunuh, neh wabesuontamunutche nupp8onk, nisahkepomantamunit, agwapehtamwog missinóowonk.
2.16 Newutche wunnamuhkut, matta onatuheyeu8 angelsut, qut onatuheyeu8 8skannemunit Abraham.
2.17 Newutche woh ogqueneunkheau wematuh nishnoh ut, onk noh woh monaneteae kah pabuhtanumwe negonne sephausuaen, ut nish wadchiyeuugish Godut, wunnohteatauunat ummatcheseongan88ash missinninnuog
2.18 Newutche nagum chequnehtog, quajhit, noh tapenum wuttanumauónat neh quajhetcheh.
3.1 Newutche, wunnetupanatamwe nemattog, neg wadtinukig kesukque wehquetuonk, natwónam8k Apostle kah negonne sephausuáen wutch nussamp8aonganun, Christ Jesus.
3.2 Noh wussampweunneheuh, noh kahtimoncheh, neyane wonk Moses sampwenehteunk ut wame wekit.
3.3 Newutche yeuoh ánue ogquanumukqussu wuttapenumunat sohsumoonk, onk Moses, newutche noh áyik wetu, ánue quttianumukqussu, onk ne wetu.
3.4 Newutche nishnoh wetu ayimuk nashpe howan wosketomp, qut noh ayik wame teanteaqussinish noh God.
3.5 Kah Moses wunnamuhkut sampweussu ut wame wetuomut, neyane wuttinneumun, wutch wauwaonk nish kán8tamukish ompetak.
3.6 Qut Christ neyane wunnaumóniin nanawunuk nehenwonche wek, noh wek kenawun menuhkinnumog menuhkannoósue kah weekontamoe annoosuonk, manuhkag en wohkukquoshinit.
3.7 Newutche ne an8wadt wunnetupanatamwe nashauanit, yeu kesukok n8tamog 8wadtauatonkqussuonk.
3.8 Ahque menuhketeau8k kuttahh8woash neyane ut m8hm8sqheaonganit, ut qutchhuwae kesukodut, ut touohkomuk.
3.9 K8sh8wóog quajhehettit quasukaihettit, kah naumwog nutanakausuongash yauunchage kodtumwae.
3.10 Newutche numm8hm8sqhikqunah ne pometuonk, kah nussip nag nagwutteaeu panneunnantamwog ut wuttahh8wout, kah matta wahteauog nummayash.
3.11 Neit nutchekeyeuwam ut nummusquantamunat, matta nag pish petutteauóog nutanwosinn8onganit.
3.12 Nunnukqussek neematog, ishkont howan kenaau pann8wohtamwe matchitteahhau, ámait wutch pomantamwe Godut.
3.13 Qut asekesukokish wehquetumáattegk, ne asowetamuk yeu kesukok, ishkont howan kenaau menuhkheau nashpe wutas8kekodteamoe matcheseonk.
3.14 Newutche nuhk8tnumwáhetteamun Christ menuhkenumog waj kutchissik kummenuhkannoósuonganun, en wohkukquohshinit,
3.15 Ne an8womuk, Yeu kesukok n8tamog 8wadtauatonkqussuonk, ahque menehketeau8k kuttahh8woash, neyane ut m8hm8sqhuaonganit
3.16 Newutche nawhutche n8tamwehettit m8m8sqhuópanneg: qut matta wame sohhogig wutch Egypt nashpe Moses.
3.17 Qut howane m8hm8sq[h]eukqus yauunchage kodtumwae? sunnummatta nag matchesecheg, nag wuhhogkauh pánshonit ut touohkomuk.
3.18 Kah howane chadchekeimus, matta uppetutteáinat wuttanwohsin[n]8onganit qut neh matta wanamptamunegeh.
3.19 Neit kenaumumun matta woh tapenum8og petukon, newutche pann8wohtam8onk.
4.1 Newutche wabesettuh nakodtumungqueog quoshodtuonk petukonat wutanwôsinn8onganit, ishkont howan kenawun nahtitteau wunn8nunnumunat.
4.2 Newutche wunaunchem8kaonk kukkuhk8tomonteámunnónup neyane nag: qut kutt8onk ne kohk8tomauut matta 8chiéinneau, newutche matta kenukshano wunnamptam8onganit en nag n8togig.
4.3 Newutche nenawun wanamptamagish nuppetutteamun anwósinn8onganit, neyan8wop, neyane chadcheyeuwaump musquantamon, nag petutteahettit nutanwósinn8onganit, tokónogque anakausuongash pakojteausupash wutch waj quenohtag muttaok.
4.4 Newutche n8wau ut nequtchippiyeuut papaume nesausuk tahshikqu[i]nogok, yeu, kah God anwohsin nesausuk adtahshikquinogok, wutche wame wutanakausuonganit
4.5 Kah yeu wonk ut; petutteahettit nutanwósinn8onganit
4.6 Newutche pohquttumuk nawhutche mos petutteaog, kah [n]ag negonne kohk8tomauutcheg, matta petuttea8og newutche pann8wohtamôonk.
4.7 Wonk kéhtikqunogketam, n8wau, nashpe David, yeu kesukok, mahche ne n8adtut att8cheyeu8k, neyan8wómuk, yeu kesukok n8tamók 8wadtauatonkqussuonk, menehketea8hteok kutahh8óash.
4.8 Newutche Jesus noh anwohsiumóus, neit matta woh missohwhon ompetak, onkatog kesukódtut.
4.9 Newutche ne ashpummuohteau wutanwósinn8ongan8 ummissin[n]inneumoh God.
4.10 Newutche noh petutteadt wuttanwôsinn8onganit, noh wonk ahqueteau nehenwonche wutanakausuongash, neyane God wuttaiheit.
4.11 Newutche menehkenitteontuh kuppetakonanónut ne anwohsinôonk, ishkont howan penushau, neya–nag ne nan pann8wohtamôe ushettuonk.
4.12 Newutche wuttinn8waonk God kenuppeyeu8, kah menuki, kah m8cheke kenai onk ne étaaskequok togkodteg, kánukkashunk, chepehtauwhónat keteahogkou kah nashauonk, kah ónohquesuongash, kah wein, kah wunnaumun wuttenantam8ongash kah ukkesantam8ongash metahhut.
4.13 Kah wanne owaas qut wame pahke nogqussuog ut anaquabit, kah wame teanteaguasinish púhshkottáash kah wóshwohtaash, ut wuskesuqkut, nok weogkeheogut.
4.14 Neit newutche wadchanogkut masukkenuk negonne sephausuaen, noh áont ut kesukqut, Jesus Wunnaumonuh God, menuhkenumuttuh kussamp8aonganun.
4.15 Newutche matta n8wadchanómun negonne sephausuaen, noh matta woh másunnómuk nashpe amádtamunat ken8chumwesuonganunnonash, qut n?sh noh ut qutcheheau, neyane nenawun, qut matta matcheseonganu.
4.16 Newutche matta qusháe peyóontuh kitteamonteanittuonk wutappuonganit, onk woh kutattumunumumun monaneteaonk, kah woh kenampteomun kitteamonteanitteaonk, woh kutannumunkqunnan quenauwáhikqueog.
5.1 Newutche nishnoh keiche sephausuaen pepenauut wutch wosketompahtu, noh kehtimau en wosketompahtu, papaume nish wadchiikish Godut, onk woh sepháusu naneeswe mag8ongash kah sephausuongash wutche matcheseongash.
5.2 Noh woh kitteamonteanumau as8kinitche, kah nag panneaoncheg, newutche nagum wonk weénuhkunk n8chumwesuonk.
5.3 Kah newutche yeu, woh sephausu wutch matcheseonk, neyane wutch missinninnúh, netatuppe wutch wuhhogkuh.
5.4 Kah matta howan wunnemunnumwontamauóon wuhhogkuh yeu quttianittuonk, qut noh wehkomut nashpe God, neyáne Aaron.
5.5 Netatuppe wonk Christ, matta sohsum8aunshóou wuhhogkuh, ayeuónat negonne sephausuaen, qut noh ánont, ken nunnaumon, yeu kesukok k8naumóniimsh.
5.6 Neyane wonk n8wau onkatok chippiyeuut, ken sephausuaen micheme, neya–nag ukkuhk8wáonk Melchisedek.
5.7 Noh 8weyausue kesukodtumut, maguk peantam8ongash, kah wehquetum8ongash, weeche menuhke mauonk, kah mussippeguash, en noh tapenuk 8wadchanónat wutch nuppunat, kah wutch n8tauon ne quhtog.
5.8 Tokônogque wunnaumoniin, qut netuhtau n8swetamóonk nashpe nish chequnehtog?sh.
5.9 Kah pannuppehit, noh waj kutchehteauwahet micheme pomantamóonk en wame neg n8sweetauoncheg.
5.10 Wehkomau nashpe God negonne sephausuaen, neyaunag ukkuhk8waonk Melchisedek.
5.11 Noh papaume monatash an8wáog, kah siogkodtash ket8hkontamunat, newutche kenaau kukkogkopsomw8.
5.12 Newutche kuttitt8cheayeum8wôut, woh kukkuhk8tomwehteaeneumw8, kukquenauwehikkumw8 howan wonk kukkuhk8tomunkqunnáout uttiyeush negonahtagish ukkuhk8tomuhteaongash God, kah kenaau keyaneyeumw8 noh quenauwehikquit sogkodtunk, kah matta menuhki meechum.
5.13 Newutche n?shnoh pasuk auwohteadt sogkodtunk, noh matta netuhtaon samweusseáe wuttinn8waonk, newutche noh mukkies.
5.14 Qut menuhki mechum wutchayeumo neg kah chéeiyeuutcheg, neg nashpe wutauwohteaongan8, wutch 8wahteauongan88ash wutauwohkonáoash, wahteauunat naneeswe wanegik kah machuk.
6.1 Newutche pamuhkomunat negonohtagish ukkuhk8tomuhteaongash Christ ongkoue ontuh en panuphettuonganit, matta wonk wunnishitteauunat ne quenohtag aiuskoianatamôonk wutche nupp8e anakausuongash, kah wunnamptam8onk nogque en Godut.
6.2 Kutchessumóe kuhk8tomuhteaongash, kah ponamunat menutchegash, kah wutomohkeongan8 napukeg, kah micheme wussittumóonk.
6.3 Kah yeu woh nutussenan, unnantog God.
6.4 Newutche nôshkonónkquodt, neg mahche wequáiyeukauutcheg, & quodjtogig kesukque mag8onk, kah wadtinnumwáhetcheg wunnetupánatamme nashauanitt8h.
6.5 Kah quajtogig wunne wuttinnowáonk God, kah ummenuhkesuongash muttaok paaum8ug.
6.6 Nag penusháhettit, wuskeheonat en aiuskoianatam8onganit: newutche wonk pummetonkapunáuwáog ut wuhhogkaóut wunnaumonuh God, kah 8wohshwe ushpunnámohéouh.
6.7 Newutche ohke wadtattog sokanon, hohtôeu nóhkukkongquit, kah tannegik moskehtuash tapeneunkque neg wanteunkeg, attumununum8m8 wunnanitteaonk wutch Godut.
6.8 Qut ne adtaneghettit assinnekôussóg, kah kôussog, pogketamun, kah pas8kom matchenittuonk, 8wóhkukquoiyeumut chikkohsuonganu8.
6.9 Qut womonogig, nutannoósimun negonne wanegigjsh papaume kenaau, kah nish weechadtam8m8ugish wadchanittuonk tokônogque yeu nussinnean.
6.10 Newutche God matta pannewausseu, 8wananatamunat kutanakausuongan8, kah k8womoausue anakausuongan8, ne nahtitteaog nogque en 8wesuonganit, mahche aninnumauogish wunneetupanatogig, kah kittinnumauounnáoash.
6.11 Kah nukkodtantamumun nishnoh pasuk kenaau wunnahtuhkonat ne na[n] menuhke usseonk, wutch pahkontamwe annoósuonk, en wohkukquoshinit.
6.12 Ahque sesegenam8k, qut nag asuhk8k neg nashpe wunnamptam8onk, kah manunniyeuonk ahtóog quoshodtuongash.
6.13 Newutche God quoshomont Abraham, newutche matta nashpe chekeyeuwaau ánue magugish, chadchekeyeuau nashpe wuhhogkuh.
6.14 N8wau, wunnamuhkut wunánumunon k8nanumush, kah muttaonhennon kummuttaánhesh.
6.15 Kah neit máhche manunne chequnehtog attumunum quoshodtuonk.
6.16 Newutche wosketompaog wunnamuhkut chadcheyeuwáog nashpe mágágish, kah menuhketeaue chadchekeyeuaonk ne wohkukquoshik wame penunittuonk kenugke nagoh.
6.17 Ne adt, ánantog God m8cheke nahtikônat, en nag nompenukeg quoshodtuongash, mat pen8uneunkquodtin8k ukkesantamóonk, ummenuhkehteauun nashpe chadchekyeuwaonk.
6.18 Onk nashpe neesinash matta pen8uneunkquodtin8gish, ne woh adt nushkónunkquok God uppann8wónat, woh nutattumunumumún menuhki wekontamóonk, áusishóog spuhh8waonganit, menuhkinnumunat annoósuonk, ne ohtag anaquabeog.
6.19 Yeu anoósuonk n8wadchanumunau neyane ukkenuhquab keteahogkou, naneeswe papane kah menuhke, kah ne petutteaum8ug ne ohtag ano[m]ut onkwhonganit,
6.20 Uttoh en, noh negonshont nuppetutteaaunshikqun, Jesus negonne sephausuaenuhut micheme, neyáunag ukkuhk8wáonk Melchisedek.
7.1 Newutche yeuoh Melchisedek ketass8t Salem, wussephausuaenumoh anue quanunkquapit God noh nogskauomp Abrahamoh, quashket wutch wunnushaonganit ketass8tamwoh kah wunnanumomp.
7.2 Neh Abraham wonk anumauompuh piukque chippag wame, negonne, nauwuttam8m8 sampwe usseae ketass8t, kah nahohtôeu, wonk ketass8t ut Salem, ne nauwuttamun wunohteáe ketass8t,
7.3 Wanne wut8she, wanne wutokase, wanne ontseu, matta kutchissinno kesukodtash asuh wohkukóe pomantamóonk: qut, tatúppehheau wunnamônat God, nagwutteae sephausueinnu8
7.4 Nano natwontam8k toh an8hque missugkenuk yeuoh, en noh kah Patriark Abraham, wuttinnumau, piukque chippak sequttahhumukish.
7.5 Kah wunnamuhkut neh wunnaumoniitche Levi, neg attumunukeg sephausue aninausuonk, ahtóog naumatuonk attumunumunat piukque chippagish wutch missinninnúut, neya–nag naumatuonk. n ne wutch wemattittuonk, tokônogque wutch ontsenau wussekonohtogqut Abraham.
7.6 Qut noh ontseet matta chippogkémo wutche nahoh, noh attumunum piukque chippagish wutche Abrahamoh; kah neh 8nanumuh, noh ohtunk quoshodtuongash.
7.7 Kah matta howan yeu uppanne uttam8un, peississit wunnánumau nashpe masugkenutcheh.
7.8 Kah yeuut nupp8e wosketompaog attumunumwog piukque chippag: qut naut noh attumunum noh papaume wauwadt, keteau,
7.9 Kah neyane woh an8wi, Levi wonk noh attumunuk piukque chippagish, ôadtehteau piukque chippag, ut Abrahamut.
7.10 Newutche ash appeup ut wussékononohtogqut 8shoh, Mechisedek nogskouont.
7.11 Newutche nag pannuphit nashpe Leviticale sephausuenúin (newutche ne agwe missinninnúog attumunnumwog naumatuonk) tohwutch nano quenahikk8m88k onkatog sephausuonk woh waabpe[m]ouk, neyaunag ukkuhk8waonk Melchisedek, kah matta [w]oh hettam8un neya–nag ukkuhk8waonk Aaron.
7.12 Newutche sephausuonk ôs8wunumuk m8che mos wonk naumatuonk ós8wunnau
7.13 Newutche noh nagum papaume yeush weogquttumuk, wutchayeu onkatuk chippann8wonk, ne adt wanne howan nanauwontam8k. Altar.
7.14 Newutche pahk8wahikquodt nul-Lordumun ontsu Judah, ne papaume chippan8wonk, Moses wanne teag n8wó8, papaume sephausuonk.
7.15 Kah wonk ánue pahke wahikquodt, newutche neyanussit, Melchisedek, wonkatog waabu sephausuen.
7.16 Noh matta ánheont neyane wunnaumatuonk weyausue an8team8onk, qut ne yáunag ummenuhkesuonk michemohteae pomantamóonk.
7.17 Newutche wauwau, ken sephausuen micheme, neya–nag ukkuhk8wáonk Melchisedek.
7.18 Newutche wunnamuhkut ne negonshóm8uk matchteauun newutche wunn8chumwesuonk, kah mat 8chaiyeonk.
7.19 Newutche naumatuonk mat teag pahketeau8, qut paudtóonk wanegik annoósuonk, ne ussem8, ne nashpe pas8tshaog in Godut.
7.20 Kah newutche matta ne toh ut chadchekeyeuwaonk sephausueneheau,
7.21 (Newutche yeug sephasuenúog mô ayeuwóog ne toh ut chadchekeyeuwaonk, qut yeuoh nashpe chadchekeyeuwaonk, nashpe noh anomp, Lord chadchekeyeuwau, kah matta auskoianatam8, ken sephausuen micheme, neyaunag ukkuhk8waonk Melchisedek)
7.22 Neyanetátuppe, Jesus ôadtehteanshehteaheau wanegik Testament.
7.23 Kah nag mo wunnamuhkut monaog sephausuaenúog, newutche nag matta nagwutteahtauóog, newutche nupp8onk.
7.24 Qut yeuoh newutche michemappu ahto matta papénomunkquodtinn8g sephausuonk.
7.25 Newajeh wonk tapenuk pannuppe 8wadchanonat, neg paáononcheg Goduh nashpe nagum, newutche micheme pomantam noh uppeantamwanshonat.
7.26 Newutche noh neánussit sephausuaen kuttapeneunkqussinnean, noh waneetupanatog, mat woskhúwog, mat niskhuwog, chapehtauont matcheseaenuh, anue qunnunkqhit onk nish kesukquash.
7.27 Noh matta quenauhik8k, neyane yeug negonne sephausuenúog, asekesukokish sephausinat, negonne wutch nehenwonche ummatcheseongash, neit wutch missinninnuh: newutche pasukqut yeu wutussenah, sephausit wuhhogkuh.
7.28 Newutche naumatuonk n8chumwesunutche wosketompuh negonne sephausuenéheuh, qut chadchekeyeuwae wuttinn8waonk, ne wutuhshit naumatuonk, wunnaumonuh sephausuenúheont, noh pannupéhet micheme.
8.1 Nano nish weogquttumágish, yeu maohtag, nohnan k8sephausueneumunnean, noh apit wuttinohkôunit wutappuonganit ketass8t ut kesukqut.
8.2 Nohtompeantog ut waneetupanatamweyeu8gish, kah ut wunnamuhkut pummuwuttauwaékomukqut, ne Lord kesteunk, matta wosketomp.
8.3 Newutche nishnoh negonne sephausuaen ayik, woh magunat mag8ongash kah sephausuongash, newajeh yeuoh wonk m8cheke mos ohtunk woh sephausit ne teaguas.
8.4 Newutche noh wutch ápit ohkeit, matta woh sephausuenueu, newajeh nag sephausuenúhettit neg magukég mag8onga[sh] neya[n]ussit naumatuonk.
8.5 Nag nanawunukuppanneg ne aggehteomuk kah wutonkawohtomut kesukque teagquassinish, neyane Moses kehtimomukup nashpe God, koday?k pummuwuttauwaekommuk, newutche (n8wau) Naish kittinteauunat wame, neyanteausik ne kahtimunumukup ut wadchuut.
8.6 Qut yeuyeu yeuoh attumunum m8cheke wanegik nohtompeántogain, neyane tatuppe noh wuno[h]teayeuwaenin ut wanegik wunn8waonk, ne manuhketeomukup ut anue wanegigish quoshodtuongash.
8.7 Newutche ne negonne wunn8waonk, matta tohhen matchittenogus, neit matta woh nattinneham8un toh woh ohtag nahohtoéyeuuk.
8.8 Newutche machenauont n8wau, kusseh, kesukodtash peyaum8 (n8wau Lord) ayimon wuske wunn8waonk ut wekit Israel, kah wekit Judah.
8.9 Matta neyane wunn8waonk ne áyimauogup 8sh8wouh ne kesukoh anunog wunnutchegan8wout sohwésagkompagunnonut wutch Egypt, newutche mat nagwutteánumwog n8n8waonk, kah matta nunnanauanumóog, (n8wau Lord)
8.10 Newutch yeu wunn8waonk ne ayim ut wekit Israel, mahche yeush kesukodtash n8wau Lord, nuppon nuttinnaumatuongánog wuttenantam8ongan8ont, kah n8sukkuhhumunash ut wuttahh8wout, kah nen um-Manitt8m8oh, kah nah pish nummissinninnumog.
8.11 Kah nag matta pish kuhk8tomaúoóog nishnoh howan wetatteamunguh kah nishnoh howan wematoh, n8waog Waheuk Lord newutche wame pish n8wahukquog wutche [p]apeississitcheg, onk yaén matikkenukeg.
8.12 Newutche nummonanetam uppanneseongan8, kah ummatcheseongan8ash, kah uppanneseongash, matta wonk nummehquoantamóunash
8.13 Newutche án8wadt, wuske {wunnoowaonk}, ayimup negonne nukkôneyeuut: kah ne nano n8chumwag, kah negonneayeu8k, ne pakodche mahtsheau.
9.1 NEit wunnamuhkut negonne wunn8waonk ahtauom8p waussumwae kuhk8waongash muttaohkeé pummuwuttauwáekommuk.
9.2 Newutche pummuwuttauwae kommuk kesteauseup, negonne naohtagup, wequananteganohtugk, kah table, kah nahtitteae petukqunneg, ne asowetamuk wunneetupanatamwekómuk.
9.3 Kah ongkouwe nahohtôe onkwhonk wetu ne ásowetamuk ánue waneetupanatamweyeu8uk.
9.4 Na ahtop golde censer, kah wunn8wae Ark, ogquodtuhsu gold waeenu, ne ut golde wiskq na ohteau manna, kah Aaron uppogkomunk ne neekik, kah neenash wunn8wae tableash.
9.5 Kah waabése sohsumóe cherubimsog ongkouohtahhamwog monaneteae wutappuonk, nish matta woh yeuyeu nutchippe missohham8unánonash.
9.6 Nano yeush yeu án kuhquttumuk, sephausuenuog yeoyatche petutteaog negonne kommuk, kesteauunat waussumáonk God
9.7 Qut nahohtôohtag, negonne sephausuaen wunusse petukon pasukqut nishnoh kodtum8, matta ne toh ut musquehonk, ne sephausit wutche nagum, kah wutch ummatcheseong[a]n88ash missinninnuog.
9.8 Wunnetupanatamwe Nashauanit yeu wuttinnauwuttamun, may ánshik 8neetupanatam8m wunnetupanatamwe-komukqut, asquam wahteauwahuwaan, negonne pummuwuttauwaekomuk ash ohtag.
9.9 Ne kuhk?nneasuonganu8gkup ne ahquompak; ne adt maghettit mag8ongash kah sephausuongash, nish matta pannuphik8unash nah waussumont ne papaume metahhannit.
9.10 Nish webe meechuongash, kah wuttattam8ongash, kah m8chekepummeu kutchissittauongash, & weyausue kuhk8waongash ann8togish nô pajeh wusketeauonganit.
9.11 Qut Christ peyont negonne sephausuenin papaume wanegigish paaum8igish: nashpe ánue mohsag kah pannuppeyeuuk pummuwuttauwáekommuk mat waj kesteómuk menutcheganit, ne matta nashpe yeu wekitteaonk.
9.12 Asuh matta nashpe goatse asuh kalfe wusqueheonk, qut nashpe nehenwonche 8sqheonk, pasukqut petutteaup ut wunnetupanatamwe ayeuonganit, attumunumwanshikqueog micheme manouwhuttuonk.
9.13 Newutche tohneit 8squehongan8 bulsog kah goatsog, kah k8shine pukque, seáhamuk ut ne nishkeneungquok, wunnetupanatamwahtunk pahketeauunat weyaus.
9.14 Toh nukkuhqueu anue, 8sqheonk Christ noh nashpe matchemapit nashauanit, sephausu wuhhogkuh en Godut, matta chohkéseoh, pish pahkheau kummetahhannitt8m8uh wutch nupp8e anakausuongit, waussumónat pomantamwae God.
9.15 Kah newutche yeu, noh wunohteahuwaénin ut wuske testament, onk nashpe nupp8onk, man8humunat matcheseongash, ut agwe negonne testament, nag wehkomutcheg woh attumunumwog quoshodtuongane michemohtag ahtoonk.
9.16 Newutche toh ohtag Testament, na mos wunnamuhkut wunnupp8onk noh áyik Testament.
9.17 Newutche Testament menuhki mahche nuppehettit wosketompaog, qut wanne menuhkáno noh ayik Testament pomontog.
9.18 Newutche wonk negonne Testament matta aninnumauónuh God ne toh ut wusqueheunk.
9.19 Newutche Moses kôdt8kontog nish noh an8team8onk ut wame missinninnúut, neyanussit naumatuonk, neemunum wusqueheunkan8 kalfsog kah goatsog, weeche nippe kah purple wool, kah hysop, kah wusseauhkon naneeswe wussukwhonk, kah wame missinninnúog.
9.20 N8wau, Yeu 8sqheonk Testament ne God anumungqueog.
9.21 Nano seauhteau wusqueheonk naneeswe pummuwuttauwae-komuk, kah wame waussumuwae auwohteaongash.
9.22 Kah ómog wame neyanussit naumatuonk, pahketeauunash nashpe wusqueheonk, kah matta seahham8muk wusqueheonk, wanne ahquoantamoadtuongannunn8.
9.23 Newutche m8hche mos onk nagwutteomukish nish wadcheeiyeuugish kesukqut, woh pahketeauunash nashpe yeush, qut nish wadch[e]eiyeuugish kesukqut, nashpe anue wunnegugish sephausuongash onk yeush.
9.24 Newutche Christ matta petutteaou wunnetupanatamwe ayeuonganehtu waj kesteomukish menutcheganit, nish ukkehkinneásuongash wanumuhkutteyeu8gish, qut ut kesukqut nehenwonche, yeuyeu kenaeitamwanshikqun ut anaquabit God.
9.25 Asuh matta woh m8chekit nompe sephausu wuhhogkuh, neyane negonne sephausuaen petutteadt wunneetupanatamwe ayeuonganit nishnoh kodtum8, nashpe penowe 8sqheo[n]kan8.
9.26 Newutche neit m8chekit nompe woh chequnéhtam, wutuhsh ash quenohtan8g muttaok: qut yeuyeu pasukqut, wohkukquoshik muttaok, nogqusseup wuttamaumunat matcheseonk nashpe wussephausuonk wuhhogkuh.
9.27 Kah neyane kehtimadt, wosketompaog pasukqut nuppunat, qut nahohtôeu yeu wussittumóonk.
9.28 Netatupe Christ pasukqut sephauseup wuttashinumunat ummatcheseongash monaog: kah en nag askauwompamonche, pish mat matcheseae wunnaeihtauoh nahohtôeu en wadchanittuonganit.
10.1 Newutche naumatuonk onkauohtahhog nish paôm8ugish, qut matta ne agqueneunkquok nashpe yeush sephausuongash asekodtum8ugish yauyatche sephaushettiche matta woh pannuphéoog neg pas8sukogig.
10.2 Newutche neit mat woh wutahque sephauséenáoash, newutche waussummuwáenúog pasukqut pahkhit, matta woh wonk ahtóog matcheseongash ut ummetahhannitt8m8óut.
10.3 Qut yeush ut sephausuongash, ne mehquontamóonk wonk nishnoh kodtumm8.
10.4 Newutch matta nushkononkquodttino, onk 8sqheonkan8 bulsog kah goatsog woh wuttamaunumunat matcheseongash.
10.5 Newutche paont muttaohket n8wau, Sephausuonk, kah mag8onk matta kukkodtantam8unash, qut kukquoshauwehtamah muhhog.
10.6 Ut chikohtáe mag8ongannehtu, kah sephausuonganehtu wutche matcheseonk wanne k8wekontam8un.
10.7 Neit nussip, Kusseh nuppeyam (ut tuttuppagenumwe wussukwhonganit wussukwhosu papaume nen) ussenat kuttenantam8onk woi God.
10.8 Ongkouése án8wadt sephausuonk, kah mag8onk, kah chikohtae mag8ongash, kah mag8ongash wutche matcheseonk, matta kukkodtantam8, asuh matta noh kuttit weekontam8un, nish magumugish nashpe naumatuonk.
10.9 Neit n8wop, Kusseh nuppeyam ussénat kuttenantam8onk (woi God) amaunum negonneyeu8uk, woh ummenuhkehteauunat nahohtôohtag.
10.10 Nashpe ne unnantam8onk, n8neetupanatamwahhetteanan, nashpe ummagunat wuhhog Jesus Christ, pasukqut wutch wame
10.11 Kah nishnoh sephausuaen neepau asekesukokish waussumau, kah noh nompe magou nish nan sephausuongash, nish matta woh amaunum8mun8gish matcheseongash.
10.12 Qut yeuoh wosketomp, mahche maguk pasukqut sephausuonk wutche matcheseongash, micheme appeu wuttinohkôunit God.
10.13 Yeu wutche onk yean askouwompatam nô pajeh ummatwomuh uppanuppeheónat.
10.14 Newutche nashpe pasuk sephausuonk, micheme pannupheau neh wanetupanatamwa[h]etcheh.
10.15 Ne adt wunnetupánatamwe nashauanit wauwaónog, newutche ne mahche n8wadt, ne negonne,
10.16 Yeu wunn8waong nag ayimauog, nahohtôeu yeush kesukodtash, n8wau Lord, nuppon nutinnaumatuongash wuttahh8wóut, kah n8sukkuhhumunash ut wuttenantam8ongan8wóut.
10.17 Kah ummatcheseongan88ash kah uppanneusseongan88ash, matta wonk nummehquoantam8unash.
10.18 Kah uttoh adt yeush ahquoantamuk, na matta wonk sephausein wutch matcheseonk.
10.19 Newutche neematog, ahtauog mo qussee petutteaunat ne ánue wunnetupanatamweyeu8uk, nashpe 8sqheonk Jesus.
10.20 Nashpe wuske, kah pomantamóe may, ne wasketunkqueog nashpe onkwhonk, áne weyaus.
10.21 Kah ahtóog negonne sephausuaen nanawunuk week God.
10.22 Pas8tshadtuh nashpe sampweteaháonk kah pahk8wahteóe wunnamptamóonk; metahhut seauhkôsik wutch matche metahhannitt8ut, kah kuhhogkanónog kutchissumóog nashpe pahke nippe.
10.23 Matta nanámééu menuhkenumuttuh kussamp8ae k8namptam8onganun, (newutche noh sampwanumukqussu quoshoadt)
10.24 Kah natwanittitteuh, kenupweshanittineanônut womantamunat, kah wunanakausinneat.
10.25 Ahque ahquoantamuttuh kummóeonganun móae, neasehettit nawhutche, qut wehquetumóadtitteuh, kah nano m8cheke neyane kenaumw8 kesukod peyaum8.
10.26 Newutche unnantamwe matcheseonk mahche attumunumog wahteauunat wunnamuhkuteyeuuk, neit wanne wonk sephausuonganun8 wutch matcheseonk.
10.27 Qut toh wabesue natauwompattam8onk wussittumóonk, kah n8táe musquanittamóonk ne pish paguanont sekeneausinitche
10.28 Noh sekeneauont wuttinnaumatuonguh Moses nupp8 ut wanne monaneteaonganit, ut agwe neesuog asuh shuog wauwacheg
10.29 Toh nukkukque ôhque sasamatahwhuttuonk, kuttenantamw8 noh pish ogquanumau wuttumhouónat, noh tashkukauut ut agwe wusseetut, Wunnaumonuh God, ogquanumut wunn8wae wusqueheonk, ne nashpe wunnetupanatamwáhettup, ne nishkeneungquok, kah ishkauónont kitteamonteanitteae nashauanitto.
10.30 Newutch noh n8waheon an8wop, Ann8taonk wutchiyeum8 nuhhogkat, ne nutonkquatau n8wau Lord, kah wonk, Lord wussumau ummissinninneumoh.
10.31 Ne ôhqunneunkquodt penushonat ut wunnutcheganit pomantamwáe God.
10.32 Qut mehquoantam8k negonne kesukodtash, ne adt mahche wequasumonteaog, kutchequnéhtamumw8 onkapunnae ummishe ayeuuhkonat.
10.33 Chippay[e]ue ayimonteaóg kummóekikkinnonteanáout, nashpe kekontuongash, kah onkapunnaongash, kah chippayeue weetómóg ne neyanhetcheg.
10.34 Newutche kukkitteamonteanumimw8 ut nukkeneepsuonganit, kah k8wekontamwe chequnehtamimw8 matcheteauunat kummaumachiyeuash; wahteauôg ut kuhhogkaóut, kutahtomw8 negonne wunnegen kah sesepohtag weenaeetuonk ut kesukqut.
10.35 Newutche ahque pogketam8k kutannoósuongan8, ne mashonkquatóadtuonganú8k.
10.36 Newutche kukquenauwehikumw8 manunánumóonk, onk mahche usseog wuttenantam8onk God, woh kutattumunumumw8 quoshodtuonk.
10.37 Newutche onch paswese, kah noh woh paont, pish peyau, kah matta sepohteaou.
10.38 Nano sampweussecheg pish pomantamwog nashpe wunnamptam8onk: qut howan assayit, nukketeahogkou matta wuttapeneauoh.
10.39 Qut matta nenawun nag assayitcheg en paguanittinneat: qut nag wannamptogig wadchanónat keteahogkou.
11.1 Nano, wunnamptamóonk wutahtóonkanú8 nish annoontamukish, uppahteanittam8onk nish matta naum8mugish.
11.2 Newutche ne nashpe wunaunchem8wonóneau Eldersog.
11.3 Nashpe wunnamptamôonk nuttinnowohtamumun muttaohkeash kesteauunash nashpe wuttinnowáonk God, newaj nish naumukish, matta wutch kesteauoúunash nish nogwokish.
11.4 Nashpe wunnamptam8onk Abel sephausu Godut, m8cheke wanegik sephausuonk onk Kain, ne nashpe adtumunukup wauwaonk, noh sampweusseáenú8, God wauwodt ummag8ongash, kah ne nashpe, nupuk, ash keket8kau.
11.5 Nashpe wunnamptam8onk Enoch ôhsowéheau, matta wunnaum8unat nupp8onk, kah matta mo naméheau, newutche God wutúhs8wunuh, newutche asquam ôhs8wunóut, yeu wutahtauunáh wauwaonk, 8sekitteahonat God.
11.6 Qut matta wanamptam8g, nôshkonongquodt 8sekitteahonat, newutche noh paont Godut, m8hche mos wunnamptam, noh apit, kah noh onkquatauont neh menuhke natinneôhukqutcheh.
11.7 Nashpe wunnamptamóonk Noah amómukqut Goduh, papaume nish asq nóquodtinnogish, wogkouit wutch wabesuonk, quoshauwehtam Ark, 8wadchanumunat week, ne nashpe adtashpunadtunk muttaok, kah nompenuk sampweogquanittuonk, ne nashpe wunnamptamóonk.
11.8 Nashpe wunnamptamóonk Abraham, wehkomit wussohhamunat wutonat ayeuonganit, ne woh ompetak adt attumunuk wutch ahtóonk, n8sweetam, kah sohham, matta wahteau uttoh óont.
11.9 Nashpe wunnamptam8onk penuwohteoou ut quoshodtuwae ohkit, neyane penuwohkomukqut, ayeu pummuwuttauwáekomukquetu, weeche Isaak kah Jakob, weeche nompenuomonche nenan quoshodtuonk.
11.10 Newutche natinneham keitotan, ne ohtag quenohtagish, noh weekiteadt kah ayik noh God.
11.11 Nashpe wunnamptamóonk Sarah nagum attumunum menuhkesuonk wunnechonat 8skannem, kah neechop mukkiesoh, mah[ta]untog, newutche wussampwe wussumuh noh quoshomont.
11.12 Newutche na pasuk 8ch neekin, kah noh neyane nupp8, neadtahsehhettit anogqsog pohkokqut, kah onatuh nagunt ne kishke kehhannit ayuhhontanit.
11.13 Yeug wame nupp8og wunnamptam8onganit, asquam attumunumwehetteg quoshodtuongash, qut nah nôadtit wuttinnauóuh, kah nah 8nmptauóuh, kah wutattumunóuh, kah samp8wáog nag pen8wohteáog kah pomusháenuog ut ohkeit.
11.14 Newutche nag nish án8wácheg pahke wahteáuwáhuwáog, nag nátinnehamwog wutohtimóin.
11.15 Kah wunnamuhkut kodtantamóhettit ne waj sohhamwehettit, woh wunuhkomuppanneg ukqushkenaóut.
11.16 Qut yeuyeu nag kodtantamwog ánue wanegik wutohtimóin, ne kesukqut newajeh God matta akodcheuk hennónat, noh um-Manitt8m8oh: newutche ukquagwohwehtamwanshooh keitotan.
11.17 Nashpe wunnamptamóonk Abraham, quadjhit, sephausu Isaakoh, kah noh attumunuk quoshodtuongash, sephausu wunnukquttegheónuh.
11.18 Noh án8wamukup, Ut Isaakanit k8skannem pish hennou.
11.19 Noh ogquanumit, God tapenum wutomohkinnônat wutche nuppunnat, uttôh waj attumunont ut kuhkinneasuonganit.
11.20 Nashpe wunnamptamóonk Isaak wunnanumôp Jakoboh kah Esauoh papaume nish paóm8ugish.
11.21 Nashpe wunnamptamóonk Jakob napuk, wunnanumau naneeswe wunnaumonuh Joseph, wowussumau, ompatussuk wannashque wutanwohhou.
11.22 Nashpe wunnamptamôonk Joseph napuk, weogquttum wussohhamóonk wunnaumonuh Israel, kah nah wutann8nuh papaume wushkonash.
11.23 Nashpe wunnamptamóonk Moses neekit, attuhtausu nishúoh nepauzsoh nashpe 8chetuonguh, newutche wunnauóuh wunneetu mukkies, kah nag matta quhtamôog ketass8t wutann8team8onk.
11.24 Nashpe wunnamptamóonk Moses kesukit, sekeneam hennônat wunnaumonuh Pharaoh wuttáunoh.
11.25 Pepenog anwoh weeche chequnéhtamomont ummissinninneumoh God, onk oggussese ohtauunat wekontamóe matcheseonk.
11.26 Ogquoantog kekômaongash Christ m8cheke missi weenaeetuonk, onk nish nompakouunash ut Egypt, newutche askouwompatam ôadtuhkauwaonk wutonquatunk.
11.27 Nashpe wunnamptamóonk nukkodtum Egypt, matta quohtog umm8squanatam8onk ketass8t, newutche chequnehtam neyane nauut, noh matta woh nauôut.
11.28 Nashpe wunnamptamóonk, nanáuwehteauop paumukauadtúonk, kah seauhteaonk wusqueheonk, ishkont noh paguanont mohtommeganitcheg woh mussunau
11.29 Nashpe wunnamptamóonk pannupwusháog msque kehtahhannet, onatuh nunnobohteaóuut ne quajteauhettit Egyptiansog qutuhshauog
11.30 Nashpe wunnamptamóonk qussukqunneutungash Jericho penusháash, mahche nesausausuk tahshikquinne weénuhkomuk.
11.31 Nashpe wunnamptamóonk nanwunn8dsquaussuaenin Rahab, matta weeche páguanau neg pann8wohtogig, wunnohteae attumunnont nattauwohhauh.
11.32 Kah toh koh wonk woh nussim? newutche matta taubuttinno nutaquompiyeum n8wéogquttumunat Gideon, kah Barak, kah Sampson, kah Jephthah, kah David wonk, kah Samuel, kah manittowompaog.
11.33 Neg nashpe wunnamptamoonk sohkomwog tahs8tam8ongash, usseog sampweusseonk, attumunumwog quoshodtuongash, kuppuhhamwog wutt8n8woash qunnón8og.
11.34 Uhnthamwog kussunnáe n8teau, pohquohhamwog wutch kenag togkodteg, wutch n8chumwesinneat menuhkheóog, nano menuhkesuog ayeuwuttinneat, qushk8kauwaog penuwohteae ayeúhteuh.
11.35 Mittamwussissog neemunáog wunnupp8m8uh, wutomohkinouh en pomantamunat: kah onkatogig onkapunnanôog, matta attumun8og pohquahwhunuttin, onk woh attumunumwog m8cheke wanegik omohkeonk.
11.36 Kah onkatogig qutcheheóog nashpe onkapunánittue hahanehtuaadtuongash, kah sasamatahwhuttuongash, nux nano keneepsuongash kah kupshagkineasuongash.
11.37 Nag qussukqunnehtohwhoog passiswoog, qutcheneóog, nushóog nashpe togkodteg, nag nanwiyeuwog sheepsoshunk, kah goatsóshunk nonsiyeuog, wuttamepunáog onkapunáog.
11.38 Na muttaohke nah wunn8neunkqussinuh, nanwiyeuog touohkomukquehtu, kah wadchuwehtu, kah asampamukquodtut, kah ohkeonogqut.
11.39 Kah yeush wame attumunum8m8ash waeenódtuonk nashpe wunnamptamóonk, matta attumunum8og quoshodtuonk.
11.40 God kukquoshaeihtunkqun ánue wanegigish, onk nag ne toh ut nenawun, matta woh pannupheóog.
12.1 Newutche weenekompauéog nashpe mishe matokqse wauwacheg, assánumuttuh nishnoh tuhkéquan, kah ne matcheseonk ne teanuk wéenuhkongqueog, manunne quogquetuh nôashôog ne ponamuk anaquabeog.
12.2 Mononneauontuh Jesus, noh wah kutchisik kah noh adt pakodche kesteasik n8namptamóonk, noh wutch weekontamóonk, ponamau ut anaquabit, chequnehtam pummetonkapunnáonk, sekeneam akodchuonk, kah appu wuttinohkounit wutappuonganit God.
12.3 Newutche natwanumok noh chequnehtog ne nan uppannenittuongan8 matchesecheg ayeuuhkone nagum, ishkont kussauunnumw8, kah kussauanatamumw8 ut kuttenantam8ongan8óut.
12.4 Asquam kutayeuhkontam8mw8 weehque musqueheonganit, ayeukontamóg matcheseonk.
12.5 Kah k8wananatamumw8 wehquetumóonk ne agque unnukqueogig mukkiesut, nunnaumon, ahque jishontash wussasámatuhhuwáonk Lord, asuh sauunukon áuskómukquean.
12.6 Newutche Lord howane womononcheh wussasamatahwhoh, kah tattagkomau nishnoh wunnaumonuh neh adtumunoncheh.
12.7 Mukk8ammáttamóg sasamatahwhuttuonk, God kutogqhikkou onatuh wunnaumonat, newutche teagwu noh wunnaumónain, neh wut8shin matta sasamatahwhonke?
12.8 Qut tohneit matta ohtau8óg sasamatahwhuttuonk, nishnoh howan ne weeche chippinuk, neit kenaau nanwetuog kah matta wunnaumoniinneunk.
12.9 Nano n8weyausue wut8shimun, neg sasamatahhukqueagu[p]panneg kah nukquttiánumóunnónog; sunnummatta woh an m8cheké nutagwappehtauomun nashauongane Wut8shin, kah pomantamun?
12.10 Newutche nag wunnamuhkut oggussequinne nussasamatahhukqunnónog, neyaunag ukkodtantam8ongan8, qut nagum n8chiyeuonganun, woh n8weeche chippinnumunnanonut 8neetupanatam8onk.
12.11 Nano nenan utt8che adt sasamatahwhuttimuk, wanne nuttenantam8mun weekohteanunkquot, qut onkqunneungquot, qut ompetak paudtauom8 wunnohteae ummeechummuonk sampweusseonk, nag noh adt nehtuhtunkig.
12.12 Newutche spunnum8k menutchegash nish wáoshunkish, kah n8chumwi mukkuttukquog.
12.13 Kah ayim8k sampwi mayash wutch kusseet8óash, ishkont noh n8chumwesit qushkeaheau wutch mayut, qut teáogeu neetskehenach.
12.14 Asuhkom8k wunnohteaonk weeche wame wosketompaog, kah wunneetupanatam8onk, ne wanne nnán8g, wanne howáe wosketomp woh nauóou Goduh.
12.15 Menuhke kuhkinneam8k ishkont howan n8kshontam 8netupanatam8onk God, ishkont teague weesogkodchákuk sonkuk, woh k8taméhikqunneau, kah ne nashpe monaog wo[h] nishkheóneau.
12.16 Ishkont howan nanwunn8dsquáeninneu8, asuh mamishanantamwáenu8 onatuh Esau, noh magukup ummehtammetuonk wutch nequtéchuogkod sabah[e]g.
12.17 Newutche k8wahteauunneau, ompetak kod ahtunk wunániittúonk, mishananumau, newutche matta namehteau toh woh adt aiuskoianatog, tokónogque ummenuhkodtinneáhamun nashpe missuppequash.
12.18 Newutche matta kuppeyaum8 wadchu, woh ne masunumuk, kah ne chagohtag wutch n8tau, asuh matta moiyeuut, kah pohkenahtu, kah mishehtahshin.
12.19 Kah mishont8wáe monopuhpegquanit, kah wadtauatonkqussue kutt8wonganit, ne n8togig, nanómpanwaog matta wonk unnounnaóut kutt8wonk.
12.20 Newutche wunn8numuneau ne ánunn8nit, kah tohneit ne puppinashim mussunogkus wadchu, pish qussukquanehtahwáu, asuh konnukketahwhôu kôunkquodt.
12.21 Kah ne mo uhqueneunkquodt naumunat onk Moses n8wop, Nummishe wabis kah nunnunukkushom
12.22 Qut kuppeyaum8 wadchuut Sion, kah wut8tanit pomantamwáe God, kesukque Jerusalem, kah ut m8cheke piukque muttannonganogkussuog Angelsog moayeuog.
12.23 Ut kagkeche m8eunkanit, ummoeuwehkomonk mohtamegitcheg, neg wosukkuhwhósitcheg ut kesukqut, kah ut Godut noh wôsituk wame, kah en wunnashauongan8out sampwesecheg pánuppéhetcheg.
12.24 Kah en Jesus ut wunnohteahuwaen wuske wunn8waonganit, kah en seáuhkonat wusqueheonk, ne an8wom8ug ánue wenegigish, onk né Abel.
12.25 Ahque sekene8k noh kodt8hkont, newutche matta pohquohhamópanneg, sekeneauáhettit noh kodt8hkomp ut ohkeit, ánue m8cheke pish mat kuppohquohum8mun, qushkehtauogkut noh kodt8hkont wutch kesukqut,
12.26 Oowadtauatonkqussuonk neit nunnukkunum ohke, qut yeuyeu quoshôau n8wau, qut wonk majish pasukqut nunnunukkinnum matta wehe ohke, qut wonk kesuk.
12.27 Kah yeu kutt8onk majish pasukqut, nauwuttam8m8, ontattauunash yeush nánukkushunkish, ónatuh nish kesteausikish, onk nish matta woh nanukkushon8gish woh michemohtaash.
12.28 Newutche attumunumog ass8tamóonk matta woh nanukkushonog, menuhkenumuttuh kitteamonteanittuonk, ne nashpe woh tapeneamwe waussumogkut God nashpe quttianumáonk kah manitôe wabesuonk.
12.29 Newutche num-Manitt8mun noh mahtsuáe n8teau.
13.1 Weemattue womonittuonk nagwutteohtaj.
13.2 Wannan?ttéadteóg attumunónat pen8wohteaóg, newutche ne nashpe nawhutch attumunáog angelsoh ash wahteauhetteg.
13.3 Mehquanumók nag kanepsitcheg ónatuh weeche keneepseumut, kah neg chequnéhtogig onkapunáonk, neyane kenaau wonk appeog kuhhogkaóut.
13.4 Weetauádtuonk quttianitaósu wame, kah mat nishkeneunkque appein, qut nanwunn8dsquausuenuog, kah mamussuenuog God pish 8sumau.
13.5 Kuttinnuppomantamôonk wanne iahchewontamwein8utch, kah tapantam8g nish ahtauógish, newutche n8wop Matta kenukkonnunn8 asuh kutahquanumunn8.
13.6 Newutche woh nummenuhkeyimun, Lord nutannoóhsuaeneum, kah matta n8wabesuh toh wosketomp ánhit.
13.7 Nag mequanum nánauunukqueôgig, neg ánukqueógig wuttinn8waonk God, neg 8namptam8ongan8 asukongqueóg, natwontamóg wohkukquohshik wuttinne pomantam8ongan8.
13.8 Jesus Christ noh nan wunnonkou, kah yeu kesukok kah micheme.
13.9 Ahque nanwushanuk8k monakish kah penowwe kuhk8tomwehteaongash, newutche ne wunnegen, metah menuhketeauunát nashpe kitteamonteanittuonk, matta nashpe meetsuongash, nish matta wadchihettegish neg nish auwohteacheg.
13.10 N8wadchanumumun Altar, matta wadchiinn8gish wuhhogkaout meechinat neg nanaunukeg pummuwuttauwaekomuk.
13.11 Newutche wuhhogkauh yeug puppinashimwog, 8sheongan8 paudtomuk ut sanctuary nashpe negonne sephausuaen, wutche matcheseonk, chikoswóog ut poquodche tuppuksinn8onganit.
13.12 Newutche Jesus wonk, 8netupanatamwaheónat missinninnuh nashpe nehenwonche 8sqheonk, chequnehtam ut poquodche squoantamut
13.13 Newutche sohhamuttuh noh en poquodche tuppuksinn8onganit, tahshinumóg ushpunnamáonk.
13.14 Newutche yeu ut matta kutahtaómun nagwutteahtae otan, qut natinneahhamumun pasuk ne paóm8uk.
13.15 Newutche nashpe nagum maguttuh sephausue tabattantamóonk Godut nagwutteae ne nussisset8ne meechummuonk, tabattantamauogkut 8wesuonk.
13.16 Qut wannantatteog wunnesin, kah magunat, newutche neaunagish sephausuongash God 8sekitteahikqunash,
13.17 N8swehtok nag nanawunukqueógig, kah agwapehtok, newutche nag askuhwhontamauwaog kukketeahogkôunn8uh, neyane nag namp8hamóe nanáuogketogig, onk woh 8weekontamwe ussenaóut, kah matta neuánatamwe, newutche ne matta woh k8chiéinneau.
13.18 Peantamwánshinnean: newutche nuppaubuhtánumómun n8ne metahhannitt8mun nishnoh ut, weekontamog sampweusseae nuppomantamunnanonut.
13.19 Qut k8wehquetumaunumw8 yeu ayn woh usseog, onk woh teanuk kuttinnummonteamo wonk nuhhog.
13.20 Nano wunohteae Manit, noh pas8womp wonk wutch nuppunat nul-Lordumun Jesus, noh masugkenuk nanawunont sheepsoh, nashpe michemohtag wunn8wáe musqueheonk.
13.21 Pannuphuk8k ut nishnoh wunanakausuonk, ussenat wutenanatam8onk, ussit ut kuhhogkaóut ne wasukitteáhikqut ut anaquabit nashpe Jesus Christ: noh micheme kah micheme sohsitch. Amen.
13.22 Kah k8wehquetumaunumw8 neematog, chequnehtam8k wehquetumóe wuttinnowaonk, newutche k8sukkuhhumauonumw8 ogguhse kutt8wongash.
13.23 Wahteau8k, neemattin Timotky chipappu, weeche neh, teanuk peyont, pish kenaunumw8.
13.24 Wonkom8k wame neg nanauunukqueóogig, kah wame wunnetupanatogig, nag Italy apitcheg k8wonkumuk8óog.
13.25 Kitteamonteanitteaonk weetomuk8k wame. Amen.
Epilogue
