1.1 NE waj kutchessik wunaunchem8kaonk Jesus Christ wunnaumonuh God.
1.2 Neansukwhosuk ut quosháe missohhamwaenuut, Kusseh, nuttann8n noh ann8nog anaquabean, noh pish quosháetunkquean kummay anaquabean.
1.3 Wodtauatunkquodt wodtauatonkqussum8 ut touohkomuk, quaquashwéhtam8k ummay Lᴏʀᴅ, sampweteók ummayash.
1.4 John kutchessum8p ut touohkomuk, kah kuhk8tamwehtop kutchessummuwe aiuskoianatamóonk, wutche ahquontamóonk matcheseongash.
1.5 Kah wame ohke Judea sohhamwog nahwhutchu, kah neg {wodohkitcheg} Jerusalem, kah nag wame kutchessumoog nashpe nagum, ut sepuut Jordan, samp8áhettit ummatcheseongan8ash.
1.6 Kah John hogk8 Camelse wesháganash, kah mattagane puttukquobus qunnupshau wussegégonohtogqut, kah m8whau locusts, kah touohkomukque honey.
1.7 Kah kuhk8tomwehteau n8wau, Pasuk nutásukonk ánue missuken onk neen; kushpissu ummoxinash nummattanum nauwaênat ompenimunat.
1.8 Neen kukkutsumunumw8 nippe, qut noh pish kukkutsumukou wunneetupanatamwe Nashauanittou.
1.9 Kah nnih yeush kesukodtash, Jesus 8mun Nazareth ut Galile, kah kutchissumop nashpe John, út Jordan.
1.10 Kah teanuk sohhog wutch nuppekontu, naum kesukquash woshwem8, kah Nashauanit ogqueneunkqussu wuskuhwhunannóut, wunn8keétonkquoh.
1.11 Kah peyaum8 wodtauatonkqussuonk wutch kesukqut: Ken n8wononeg nunnaumon, noh papáne wussikketeáhet.
1.12 Kah teanuk nashauanit, wuttinn8hkauoh touohkomuk.
1.13 Kah ne wutaineap touohkomuk yauunchadtikquinnu ukqutchheuh mattannit, kah wetomau tóuohkomukque owaásineh kah Angelsog wutannumauóuh.
1.14 Kah mahche John kupshaginit, Jesus peyau Galile, kuhk8tomuhkon wutas8tam8ongane wunussetongquot8m God.
1.15 Kah n8wau, Ahquompi pakodche nnih, kah wutass8tamóonk God pas8cheyeu8: aiuskoiantam8k, kah wunnamptam8k wunussetongquot.
1.16 Kah paumwushadt ketahhannit Galile, naau Simonoh, kah Andrewoh weematoh, ponshabpahettit ut kehtahhannit, (newutche nag n8tamógquaenuog)
1.17 Kah Jesus nah wuttinuh, Assuhkiegk, kah kutáyimaunumw8 ponashabpaònaout wosketompaog.
1.18 Kah teanuk nukkonáog wuthashabp8uh, kah wutasugauòuh.
1.19 Kah newutch ongoue paont, náau Jamesoh wunnaumonuh Zebedee, kah Johnoh weematoh, neg wonk kuht8nogqut, onchheaog wuthashabp8uh.
1.20 Kah teanuk nah 8wehkomuh, kah nukkonáog 8sh8oh Zebedee ut kuht8nogqut, weeche an8nutcheg wuttinnumuneunk, kah wutasukauóuh.
1.21 Kah auog Kapernaum, kah teanuk Sabbath dayeu petutteau Synagogut, kah kuhk8tomwehteau.
1.22 Kah nag quehquenauóntamwog ukkuhk8tomwehteaonk, newutche wuttinukkuhk8tomauoh onatuh piahquttumwén, kah matta netatuppe Scribsut.
1.23 Kah na mo wosketomp ut Synagogut appehtunk nishkeneungqueu nashauanitto, kah mishont8wau.
1.24 Kah n8wau, Mukk8nàinnean, toh kittinhennumun ken Jesus ut Nazareth? kenonche paguasumun? k8wáhush ken howan, 8netupantam8moh God.
1.25 Kah Jesus wutáuskomuh, n8wau, Netahshúash, kah sohwéetau.
1.26 Kah nishkeneungque nashauonk nehnekinont, kah mahshónt8adt, wussohweetauoh.
1.27 Kah wame quehquenauánatamwog, ne waj woh nat8tomóadtuog, teaguas yeu, chaugua yeu wuske kuhk8tomwehteaonk? newutche piahquttumwe ann8nau nishkeneungque nashauanitt8og, kah nag wunn8sweetauòuh.
1.28 Kah teanuk waenomáonk sépakem8, pannuppu wame wutohtimóneat Galile.
1.29 Kah teanuk sohhamwehettit wutch Synagogut, petutteaog weekit Simon, kah Andrew, weeche James kah John.
1.30 Qut Simon ummittamwussoh okasoh, séepsin weesôshau: kah teanuk wuttinnônneau.
1.31 Kah peyau wutannuh wunnutcheganit, kah wuttohshinuh, kah teanuk weesôsháonk wunnukonuh, kah wutannumauoh.
1.32 Kah wanonk88k, wayont, uppaudtauóuh wame mahchìnánutcheh, kah neh ápehtunkqunutcheh mattannitto.
1.33 Kah wame otan mukkinéonk ut squoantamut.
1.34 Kah neetskéheau monaoh neh máhchinánutcheh m8cheke aninneanutcheh, kah sohwhôhteau mónauoh mattannitto: kah matta unnanumaúou mattannitt8h wussinneaóont n8wáhheon.
1.35 Kah mohtompog, omohkeet negonaeu ne mohtompan, sohham, kah au assompamukquodtut, kah naut peantamun:
1.36 Kah Simon, kah neg weetomoncheg, wutasukauôuh.
1.37 Kah namheáhettit, wuttinôuh, Wame wosketompaog kenátinnuhuk.
1.38 Kah nah wuttinuh, Ontuh nahohtôohtagish otanash, na wonk woh nuttit kuhk8tomuhkon: newutche newajeh sohham.
1.39 Kah kuhk8tomwehteau ut wussynagogsum8out, pannuppe wame Galile, kah sohwhòhteau mattannitt8h.
1.40 Kah peyaónuk wutchek8uh, wunnanompasumukquoh, kah wutappesittukqussunn8wehtunkquoh, kah wuttukquoh, Unnantaman woh kuppahkhe.
1.41 Kah Jesus nohtonteanumont, summagunum wunnutcheg, kah ummussinuh, kah wuttinuh, Nuttenantamun: pahkesish.
1.42 Kah mahche ket8kont, teanuk wutchek8onk wunnukonuh, kah pahkheau.
1.43 Kah ummenuhke meechumuhkonuh, kah têanuk ummoncheaheuh.
1.44 Kah wuttinuh, toh unnúhkon howan, qut monchish, nâhtus kuhhog sephaùsuênin, kah magush wutche kuppahkhetteâonk, yeush Moses anunn8teâmupash, newutche 8wauwâonk nâshog.
1.45 Qut sohham, kah n8chu m8cheke n8wadt, kah anónchimwut yeu: neit Jesus matta wonk pohquaeu auou otánat, qut poquadchit ayeu touohkomukque ayeuonganit: kah uppeyaonóuh nishnoh wutch.
2.1 KAh wonk petutteau Kapernaum, nawhutch kesukodtash pámshunk, kah n8tunkquot wutappuonk weetuómut.
2.2 Kah teanuk monaog mukinéonk, matta mohchano ne woh adt attumunit, asuh matta ut squoantamut, kah nah ukkuhk8tomauoh wuttinn8wáonk.
2.3 Kah uppeyaóunôuh, uppaudtauóuh pasuk8 nanunkqussu, yauog ukkinóuh.
2.4 Kah n8numwohettìt pas8sugouon newutch muttaánugig, woshwunnumwog woskechekommuk ne ápit, kah pohquanumohettit, punnumpanumwog appin ne sepsik nònonkussit.
2.5 Jesus neag wunnamptam8onk, unnau nónonkussunitcheh, Nunnaumon kummatcheseongash kutahquoantamonteanash.
2.6 Qut nawhutche Scribsog na wutapinneau, weogquttumwog wuttahh8wout.
2.7 Tohwhutch yeuoh wosketomp yeush n8wadt blasphemàongash? howan woh ahquoantog matcheseongash, webe nont Gᴏᴅ?
2.8 Kah teanuk Jesus wahteunk ut wunnashaonganit, ne wuttine weogquttúmuneau wuttinnómiyeum8wout, nah wutinuh, tohwutch yeush weogquttumwog ut kuttahh8wóut?
2.9 Uttoh ne nukkummat unnónat nónonkussit, kummatcheseongash kutahquoantamonteanash, asuh n8wonat, omohkish, tahshinish kutapin, kah pomushash?
2.10 Qut woh k8wahteaumw8, wosketomp wunnaumonuh, ahtou menuhkesuonk yeu muttaohkit ahquoantamun matcheseongash, (unnau nononkussinutche)
2.11 Kuttinsh, Omohkish, kah neemunush kutappin, kah monchish en keekit.
2.12 Kah teanuk òmohkeu tohshinum apin, kah sohham anaquabenit wame, neit wame chepshaog, káh sohsumm8wonáog Goduh, n8waog, Asq yeu nuttinnamanseinan.
2.13 Kah wonk sohham ohquannu kehtahhannit, kah wame muttaánukeg uppeyauonóuh kah neh ukkuhk8tomauoh.
2.14 Kah paumwushadt, naau wul-Levi wunnaumonuh Alpheus appu ompwuhteau adt attumunut, kah wuttinuh, assuhkah, kah omohkeu wutasukauoh.
2.15 Kah nnih, Jesus apit meetsit ut weekìt, monaog Publikanog, kah matcheseaenuog, weetappêmaog Jesusoh, kah ukkodnetuhtaéneumoh, newutche nag monaog, kah wutásukauouh.
2.16 Kah Scribsog kah Pharisesog, nauáhettit wehpumau Publikansoh, kah matcheseaénuh, nag unnáog ukkodnetuhtaéneumoh, Toh nnih 8wéhpumon kah 8weetsippam8mon Publikansoh kah matcheseaénúh?
2.17 Jesus n8tog, nah wuttinuh, Nag másussitcheg, matta quenauwehukk8og ponaskehtuwáénu, qut neg mahchinácheg: matta n8che peyoh wéhkomon sampwesécheg, qut matcheseaénuog aiuskoianatamunat.
2.18 Kah ukkodnetuhtaéneumoh John, kah Pharisesog, momansh mat meetseog, kah nag peyag, kah wuttinóuh, Tohwhutch ukkodnetuhtaeneumoh John kah Pharisesog mat meetsineg, qut kukkodnetuhtaeneumog matta mat meetseog?
2.19 Kah Jesus nah wuttinuh, Mukkiesog ut wusseentamwaekomukqut mat woh mo meetseog, wussentamwaen nesahkeu weetómont? nesahke weetomáhettit wussentamwaénu, matta woh mat meetseog.
2.20 Qut kesukodtash pish peyaum8, wussentamwaen pish nag neemunnumauut, kah neit pìsh mat meetseog yeush ut kesukodtash.
2.21 Wonk matta howan aséquam8 wushkonagk, nukkónonáginit: ishkont wushkei, tannógkinnum8m8 nukkonéi, kah ne tátannogshunk nano matchet.
2.22 Kah matta howan ponam8 wusku wine nukonishquadt, ishkont wusku wine s8hquhkom wishquosh, kah wine quoashau, kah wishqunk matcheheaog: qut wuske wine ponumun wuskishquadt.
2.23 Kah nnih, pomushau weahchiminahtuhkonut Sabboth-dayeu, kah ukkodnetuhtaenumoh neaáhettit, n8che pasinnumwéhettit missuhquaminneash.
2.24 Kah Pharisesog wuttinóuh, Naish, toh wutch ussehettit Sabboth dayeu, ne mat wanegenninn8g.
2.25 Kah nah wuttinuh, Asq kutogkeetam8mw8 David ne asit, quenauwehukqut, kah kadtupwut, nagum, kah neh weetomukqutcheh.
2.26 Petutteadt weekit God ut ukkesukkodtumut Abiather negonne sephausuen, kah meechu kuhkinneasue petukqunneg, mat wunegenninn8g meechin, qut webe sephausuaenuog, & na wonk wutassamoh weechogqutche.
2.27 Kah nah wuttinuh, Sabbath kuhkinnumauon wosketomp, kah wosketomp matta wutche Sabbath.
2.28 Newutche wosketomp wunnaumonuh, wonk piahquttumóo Sabboth.
3.1 KAh wonk petutteau Synagogut, kah na wutapin wosketomp senoshkoi wunnutcheg.
3.2 Kah wutaskwhouh, uttoh wuttin neetskeheon Sabboth dayeu, noh wuttin tashpunnonnónaóut.
3.3 Kah unnau wosketompuh ut nóeu neh senoshkag wunnutcheg, Neepaush.
3.4 Kah nah wuttinuh, Sun wunnegen wunnesen Sabboth dayeu, asuh matchesen? wadchanumun pomantamóonk asuh nushuhkon? qut nag chequnappuog.
3.5 Kah weéne musquanetamwu kuhkinneauont, neuantog pogkenumoonk ut wuttahh8wout, unnau wosketompuh, Summagunush kenutcheg, kah wussummagunnumun: kah wunnutcheg neetskehteauon neyane onkatuk.
3.6 Kah Pharisesog sohhamwog, teanuk ken8nittuog Herodiansog panneinne nagum uttoh woh ayn nushahettit.
3.7 Qut Jesus wuttamaehtauoh weeche ukkodnetuhtaeneumoh en ketahhannit: kah mataanukeg wutasukauóuh, wutch Galile kah wutch Judea.
3.8 Kah wutch Jerusalem, kah wutch Idumea, kah wutch ongkouwe Jordan, kah neg apitcheg kishke Tyre kah Sidon, màtaanukeg n8tamwehettit, uttoh án mishe usseit nag uppeyaonóuh.
3.9 Kah unnau ukkodnetuhtaenumoh, kuht8nogquemes woh uppahheuh, newutche monacheg, ishkont wutazukauouh.
3.10 Newutche neetskeheop monaoh, newutche wutazukauouh ummussunnónaout neadtahshe wesaushahettit.
3.11 Kah nishkeneungque nashauanitt8og nauáhettit, penushaog ut anaquabenit, kah mishont8waog, n8waog, Ken wunnaumonuh God.
3.12 Kah menuhke meechumuhkonuh, matta 8wahteauwahuwanaout.
3.13 Kah ogquodchuau wadchuut, kah wehkomau howane anantogeh, kah nag uppeyaonóuh.
3.14 Kah kehtimau nabo neesuoh, noh woh 8weetomonaout, kah woh nah wutan8nuh kuhk8tomuhkonat.
3.15 Kah menuhkesinneat neetskehuwonat mahchinnaongash, kah sohwuhkonat mattannitt8wog.
3.16 Kah Simon neeswesuonganau Peter.
3.17 Kah James wunnaumonuh Zebede, kah John wematoh James (kah wunneese8wesuonganuhkauoh Boanerges, ne nauwuttamun wunnaumonauh padtuhquohhan.)
3.18 Kah Andrew, kah Phillip, kah Bartholomew, kah Matthew, kah Thomas, kah James wunnaumonuh Alpheus, kah Thaddeus, kah Simon uk-Kananite.
3.19 Kah Judas Iskariot, neh wanass8mukqutcheh: kah petutteaog weetuomut.
3.20 Kah mattaanukeg wonk moyeu peyaog neit matta queen meetseog.
3.21 Kah auwomoncheh n8tamunit, sohhamwog wutohqunnonaôont, newutche n8waog, Yeuoh kogkeau.
3.22 ¶ Kah scribsog wagig Jerusalem, n8waog, Appehtunk Beelzebuboh, kah nashpe sontimóe mattannitt8, sohwôhteau mattannitt8h.
3.23 Kah nah 8wéhkomuh, kah nah wuttinuh ut kuhkinneasuonganit, Uttoh woh wuttin mattanit sohwôhkon mattannitt8h?
3.24 Kah ass8tamoonk chadchabétáuont wuhhogkuh, ne ass8tamóonk mattà woh wunohtáno.
3.25 Asuh wetu chadchabétáuont wuhhogkuh, ne wetu matta woh wunohtâno.
3.26 Kah mattannit wáapehtauont wuhhogkuh, kah chadchápit, matta woh nágwutteápu, qut wohkukquósin.
3.27 Mattá woh howan petutteáu menuhkoshketomp weekit, kah ummukk8kinuh, qut negonne wehweepàppinont menuhkoshketompuh, kah neit woh matchteauoh week.
3.28 Wunnamuhkut kuttinnonnumw8, wame matcheseongash pish ahquoantamauonaoash wosketompaog wunnaumonáuh, kah blasphemaongash wame uttoh áne blasphemahettit.
3.29 Qut noh blasphemont ayeuuhkonittue nashauanitto, matta micheme ahquoantamauau, qut nukquoppu micheme awakompanaonganit.
3.30 Newutche n8waog, Appehtunk nishkeneungque nashauanitt8h.
3.31 ¶ Neit peyaoh weematoh, kah ohkasoh, kah neepowehettit poquadchit, an8hteamoog nôh en, 8wehkomóuh.
3.32 Kah mataánukeg 8weenappéhtauóuh, kah wuttinóuh, Kusseh kokas kah keematog poquodchit kenatinneahukquog
3.33 Kah wunnamp8hamaúoh wuttinuh, Howan nokas asuh neematog?
3.34 Kah wéìnuhquaeu neh wéinappehtunkqutcheh, kah n8wau, Nôk nokas kah neematog.
3.35 Newutche howan ásit wuttenantam8onk God noh neemat, neetompas, kah nóhkas.
4.1 KAh wonk n8che kuhk8tomwéhteau, ut âhquáneé ketahhannit: kah mukkinehtunk mataánutcheh, neit posu kuht8nogqut, kah appeu kehtahhannit: kah wame mattaánukeg appeuoh kéhchipam kehtahhannit nunohkomuk.
4.2 Kah ukkuhk8tomaúoh m8cheke en kuhkinneasuonganit, kah nah wuttinuh ut ukkuhk8tomwéhteaonganit.
4.3 Kuhkeitam8k, naum8k, ohkéhteaénin sohham ohkehteau.
4.4 Kah nnìh ahketeadt, nawhutche pogkishinneash kehche may, kah puppinshaog mamahchekésukqut peyaog, kah ummáhchipwunneáoash,
4.5 Kah nawhutch pogkishinneash qussukquanéhtu, uttoh mat adt ohkein8g, kah teanuk sonkinash, newutche matta tabohkeánoash.
4.6 Qut pashpishont, kussoppittáash, kah newutche mat wutchabukinn8wash, upp8taash.
4.7 Kah nawhutche pogkìshinneash asinnekôussehtu, kah kôussog neetuog, kah nupwoshquaash, kah matta meechuminn8ash.
4.8 Kah onkatogish pogkishinneash wunohteáiyeuut, kah meechummuash sonkinash, kah nano monatash: kah wutchegen nawhutch nishwinchag, nawhutch nequttatahshinchag, kah nawhutche nequt pasuk8e.
4.9 Kah wuttinuh, Noh wohtauwógut, onk n8taj.
4.10 Kah nássiit, nag weechaiyeumoncheg weeche nabo nees8wutcheg, wunnat8tomauóuh kuhkinneasuonk.
4.11 Kah wuttinuh, Kittinnumonteám8 kenaau wahteaunat ne siohkok wutass8tamóonk God: qut nag poquadchit apitcheg wame nnihyeuash nashpe kuhkinneasuongash.
4.12 Onk woh naumohettit, naumwog, qut matta woh wahteauunneau; kah n8tamwéhettit woh n8tamwog; qut matta wáhtamóog, ishkont wohtohut quinnuppekompóog, onk ummatcheseongan8 woh ahquoantamauóog.
4.13 Kah wuttinuh, Matta yeu k8wúhteauunneau kuhkinneasuonk? uttoh woh k8ch wahteauunneau wame kuhkinneasuongash?
4.14 ¶ Ohketeaen ohketeau wuttinn8wáonk.
4.15 Kah yeug neg kéhchimayog, ne wuttinn8wáonk adt ohkehteámuk, qut n8tamwehettit: mattannit teanuk peyau, kah amaunum wuttinnowáonk ne ahketeamuk ut wuttahh8wóut.
4.16 Kah yeug neg ohkehteámukeg ut qussukquanehtu, neg n8tamwéhettit wuttinn8wáonk, teanuk weekontamóe wutattumunumunneau.
4.17 Kah nag matta wadchabohkéog wuttinnómiyeum8wóut, kah newutche webe wutohgusse ayinneau: ompetak, onkapunáonk asuh woskehuwáonk peyaum8uk wutch wuttinn8wâonk, teanuk wuttogkussittassumukqunneau.
4.18 Kah yeug neg ohketeamukeg ut asinnekôusséhtu: neg n8togig wuttinn8waonk.
4.19 Kah wuttamontam8ongash yeu ut muttaohket, kah as8kekodteamoe weenauweetuongash, kah teaogkontam8ongash onkatoganash, petutteóm8ug nish uhp8sum8m8ash wuttinn8waonk, kah matta meechum8mun8ash.
4.20 Kah yeug neg ohketeâmukeg ut wunohteaouut, neg n8togig wuttinn8wáonk, kah wutattumunumunneau, kah meechummúog, nawhutche nishwinchage tahshinnú8, nawhutche nequtta tahshinchage tahshinnú8, kah nawhutche nequt pasuk8e tahshinnú8.
4.21 ¶ Kah wuttinuh, Sun wequananteg paudtaûun puttogwhôsuut, ut agwu wishquodt, asuh agwu appinneat? kah matta ponum8unat wequananteg ohhohtag?
4.22 Newutche matta teag adtáhtósin8, mat ne pish wahteauwahuómuk, asuh matta teag kemadchánum8un, qut woh n8tamun.
4.23 Howan wóhtauogkut, n8taj.
4.24 Kah wuttinuh, Ahqueteau8k toh n8tam8g: uttôh an quttuhwhòseog, pish kukquthukqunneau; kah kenaau ahtauógish, pish kumm8chekeu aninnummonteaneau.
4.25 Newutche noh ohtunk pish aninnumaúau: kah noh matta ohtó8g, noh pish amaúnumauúun ne ohtunk.
4.26 ¶ Kah n8wau, Neyane wutahs8tamóonk God, onatuh wosketomp ohkehteadt wskannémunash ut ohteakonit.
4.27 Kah kouit, kah omohkit nukkonáeu, kah kesukodaeu, kah wuskannémunneash sonkuk kah neekuk, matta 8wahteauoúunash toh waj.
4.28 Newutche ohket nussu paudtóm8 meechum, negonne wutchágonéu8, neit missunkquamunnù8, neit ompetag mishqutchohteau missonkquam.
4.29 Qut kesukquaagish, teanuk ukképenumunash, newutche kepenum8onk peyaum8.
4.30 ¶ Kah n8wau, Uttoh woh nuttit ogqunneunkqussinnean wutahs8tamoonk God? asuh toh woh nuttin yânnumunan neyaneyeu8k?
4.31 Ogqunneunkquodt wuskannêmunne mustard, ohketeámuk ut ohkeit, ne an peyâsik wame wuskannémunash ut ohkiet.
4.32 Qut ohketeámuk, sonkun, kah nano missi onk nish wame wunnepukquash, kah mogkuttuhqunnaouash neit puppinshaog ut mamahchekesukqut, onk woh appuog agwu onkouohtáut.
4.33 Kah nashpe monatash neyánagish kuhkinneasuongash, né wuttinukkuhk8tomaúun wuttinn8waonk, neyane tàpenummohettit n8tamun.
4.34 Qut matta ukkuhk8tamauoh netohut qut webe nashpe kuhkinneasuonk kah nohsiehettit, 8wahteauwaheònash wame ukkodnetuhtaenumoh.
4.35 Kah ne kesukok, wanonk88k, noh wuttinuh, ógkomut ontuh.
4.36 Moncheaahéttit monanutcheh, nag wunneemunouh, apinit kuht8nogqut, kah weechaiyeumuk onkatogish kuht8nogquemesash.
4.37 Kah mishetashin, kah tukk8og pogkussinwog kuht8nogqut, neit yeuyeu numwohteau.
4.38 Kah noh appu wutchehcheet kuht8nogqut kóuweu uppuhquasum8unit: kah wutt8hkinouh, kah wuttinouh, Nussontimom, matta toh kittintupantamo nutauwakompanauonganun.
4.39 Kah omohkeu, kah aushkoumau wabanoh, kah unnau kehtahhanoh, netahshuash, chequnapsh, kah auwépin, kah na mo mishaowepin.
4.40 Kah wuttinuh, Tohwutch webeseog? toh kuttinne mat wunnamptam8inneau.
4.41 Kah m8cheke wabesuog, kah hettuog toh henneu yeuoh wosketompóou? newutche waban kah keihtoh wunn8swetauouh.
5.1 KAh qushkodteaog wutch ogkome kehtahhannit, wutohtuóut Gaderensog.
5.2 Kah sohhog wutch kuht8nogqut, teanuk nogkushkouau, wutch ahhut posekinuttimuk, wosketomp appehtunk nìshkeneungque nashauanitto.
5.3 Noh apit weenohkehtu, kah matta woh howan wehweepappinnoh, matta nashpe m8ôhshogqueu sasasogkinittum8ugish.
5.4 Newutche m8chekit nompe tohtogkuppissit, nashpe tahtogkuppiss8unash, kah m8óhshogque sasasogkinníttum8ugish, kah sasasogkinnittum8ugish uppashkukkomunash, kah matta howan ummanunnusheuh.
5.5 Kah nagwutteae kesukodtae kah nukkonae ayeu wadchuut, kah weenohkehtu, mashont8adt, kah nehenwonche kogkohkussum qussukquanash.
5.6 Qut nauont Jesusoh nôadtit, quogqueu kah 8wowussumoh.
5.7 Kah mishont8wau, kah n8wau, Toh kuttinhesh Jesus wunnaumonuh quanunkqussit God? kumméechumuhkonsh nashpe God matta kutawakompanasein.
5.8 (Newutche wuttinuh, Sohwehtau wosketomp ken nishkeneunkque nashauanìt.)
5.9 Kah wunnat8tomauoh, Toh kuttehhenit? kah wunnamp8hamauoh, n8wau, Nuttehhenit Legion, newutche numm8namun.
5.10 Kah m8cheke wunnanampassumuh matta moncheahonat wutche wutohtimoneat.
5.11 Onk na mo kishkontu, monaog pigsog assamóog.
5.12 Kah wame mattannitt8og wunnanampasumouh, n8waog, Moncheahennean en pigsut, onk woh nutappehteaóonnonog.
5.13 Kah teanuk Jesus wuttinnanumon, kah nishkeneunkque nashauanitt8og sohhamwog kah petutteaunàog pigsoh, kah neadtahshayeuahattit ussishaog mónóiyeuut en kehtahhannit (nag papaume neesit muttannonganogkussuog,) kah sagquottamwog nagunt.
5.14 Kah nag asamoncheg pigsoh wussém8wog, kah wussinneau ut 8tanat, kah ut wutohtimmóunat. Kah sohhamwog, naumwog uttoh mahche ussemuk.
5.15 Kah peyaunâog Jesusoh, kah nauáog neh âpehtunkqunnutche mattannitt8h, kah appehtunk Legion, numatappu, wuthogk8unnu, kah manuneiyeu, kah wabesuog.
5.16 Kah neg nageg, wussinneau uttoh âniit noh ápehtunk8p mattannitt8h, kah wonk papaume pigsog.
5.17 Kah wunn8che nanopasumóuh woh sohhamunat ne wutch wutohtuóut.
5.18 Kah paont kuht8nogqut, noh ápehtunk8p mattannitt8h wunnanompasumoh woh 8weetomónat.
5.19 Qut Jesus matta wuttinanumóun, qut wuttinuh, Monchish en nag weétomacheg, kah kuttinóog uttoh an mógagish Lᴏʀᴅ anhukquean, kah kitteamonteanumukquean.
5.20 Kah monchu, kah n8che wahteauwahuadt ut Dekapolis, uttoh en mógagish Jesus nish anheoncheh: kah wame monchanatamwog.
5.21 Kah Jesus wonk ogkomut âont kuht8nogqut, monaog missinninnuog ummukkinnehtauouh kah kishke appu kehtahhannit.
5.22 Kah kusseh pasuk peyau Synagog nanaunnuwaenin, ussowesu Jairus, kah nauont penushau ut wusseetut.
5.23 Kah ummishe nanómpasúmo, n8wau, Nuttaunémes seepsin nahen nupp8: peyaush kah kenutchegash ponamau, onk woh neetskeheau, kah woh pomantam.
5.24 Kah Jesus 8weechauoh, monaog missinninnúog wutásukauóuh, kah wunnanohkausukauóuh.
5.25 Kah howae mittamwossis quashinausit nabo neese kodtumwaeu.
5.26 Kah monatash wuttamhuk wutche monaog ponaskehtuaenúog, kah mâhtsheau wame neadtahshadchasuadt, kah matta wunnieu, qut nono matchehpunau.
5.27 Noh n8tog Jesusoh wutasukauoh ut tahsuhkôadtinneat, kah mussunnum wuthogk8onk.
5.28 Newutche n8wop, Woh missunumon webe wuthogk8onk, woh neetskes.
5.29 Kah teanuk ukqushinaúsuonk nunnobpi, kah wuttamatamun ut wuhhogkat, onk neetskeheau ne mahchinâonk.
5.30 Kah Jesus teanuk wahteunk ut wuhhogkat neetskehuwaonk sohweetunk, ukquinupehtauuh en tahsuhkóadtinneat, & n8wau, Howan mâsunuk nuthogk8?
5.31 Kah ukkodnetuhtaenumoh unnuk, Kenâu monacheg kutassukkongquog, kah kussim, Howan masunit,
5.32 Kah wéenadtaompu, kod naau noh yeu aseit.
5.33 Qut mittamwossis, wabesit kah nanukqushont wahteunk uttoh anhit, peyau, kah penushau ut anaquabit, kah wame wussompimuh.
5.34 Kah wuttinuh, Nuttaunes k8namptam8onk keneetskéhuk, monchish wunnohteash, kah neetskésish wutch kummahchinâonk.
5.35 Ash keket8hkont, howan peyau wutch Synagoge nanaánuwaen weekit, n8wau, Kuttauni nupp8i, tohwutch wuttamheadt Sontim en ongkouwe?
5.36 Quenau Jesus n8tog ne kutt8wonk ne án8wómuk, unnau Synagoge nanánuaénu, ahque wabesish, webe wunnamptash.
5.37 Kah matta howáne unnánumaûou asuhkah, webe Peter, kah James, kah John, weematoh James.
5.38 Kah peyau weekit Synagoge nanánuaenin, kah naum wogkoúuhtunkquòt, kah neg maúgeg, kah mishóhpôsuog.
5.39 Kah petutteadt, nah wuttinuh, Tohwutch wadtauatunkqusséog, kah mauóg? nunksquau matta nupp8 qut kouweu.
5.40 Kah mamanowe wutáhanéhtauóuh: qut wame sohwunont, neemunau 8shoh, kah okasoh nunksqua, kah nah weechaiyeúmoncheh & petutteáog ne nunksquau seepsuk.
5.41 Kah wunnutcheganit wutannunoh nunksquau, & wuttinuh. Talitha-keumi, ne nauwuttamun, nunksquau kuttinsh omohkish
5.42 Kah teanuk nunksquau omohkeu, kah pómushau, newutche naboneese kodtumwohkom: & chepsháog mishe chepsháonk.
5.43 Kah menuhke ummeechumuhkonuh, matta howan 8wahteau8unat: kah unnán8teám8 teaguas assamonat.
6.1 KAh na 8tsohhamun, kah peyàu nehenwonche wutohtuwóut kah ukkodnetuhtaénumoh assuhkunk.
6.2 Kah Sabbath day paaúm8ug, n8che kuhk8tomwehteadt ut Synagogut, kah monáog n8tauwáhettit, chepsháog, n8waog, Tôh noh 8tahtauunash? kah teagua ne waantamóonk ne ánunnumauut, onk nish moganakausuongash aséchish nashpe wunnutcheganit,
6.3 Sunnummatta yeuoh Carpenter, wunnaumonuh Mary, weematoh Jamas, kah Joses, kah Judah, kah Simon? kah sunnummatta weetompasùh k8weetómuk8mun: kah nah 8tamehhéouh.
6.4 Qut Jesus wuttinuh, Quosháe missóhhamwaénin matta mishanánum8 webe nehenwonche wutóhket, kah kenugke wuttinnónkumont, kah nehenwonche weekit.
6.5 Onk matta woh na wuttit mishé wunnésein, qut webe wunnutchegash ponumauau oggúhse mahchinánutcheh, kah wunneetskeheuh.
6.6 Kah monchanatam newutche uppann8wôhtam8ongan8. Kah quinnúpwushau otanamésash kuhk8tomwéhteau.
6.7 ¶ Kah wehkomau nabo nees8unutcheh, n8che nehneeswe an8nont, kah wuttinnúmauoh ânue menukésuonon nishkeneungque nashauanitto.
6.8 Kah nah wuttinann8nuh matcháog wunnashpenaôont ut uppomushaonganóut, qut webe anwohhou; matta man8t, matta petukqunneg, asuh mat wutteag8og,
6.9 Qut webe muttásash, kah matta neesinash hogk8ongash.
6.10 Kah wuttinuh, Uttôh adt petutteáog wetu, ne appek, nô pajeh woh adt nukkodtumok ne ayeuonk.
6.11 Kah howan matta attumunuk8óg, asuh mat n8tunk8óg, na wutch amaéog, tuttauwohteagk puppissai ut ágwu kusseet8wòut, wutche wauwáonk ayeuuhkonittue nagoh: wunnamuhkut kuttinnonnumw8, Pish ánekôyeu8 wutche Sodom kah Gomorrah, ut wussittumoe kesukok, onk newutche ne ótan.
6.12 Kah sohhamwog, kah kuhh8tomwehteaog wosketompaog woh wutauskoianatamunaóut.
6.13 Kah sohwohteaog monáoh mattannitt8h kah sussequnaóg pummee monaoh neh mahchinanutcheh, kah wunneetskeheouh.
6.14 Kah ketass8t Herod wunn8tamunoh (Newutche woweenómáonk mo sepakshin) kah n8wau noh John kutchessummuwaenin omohku wutch nuppunat, kah newutche mishanakausuongash wunnahtikonash wutche nagum.
6.15 Onkatogig n8waog, Noh Elias, onkátogig n8waog, Noh Quoshodtumwaen, asuh onatuh pasuk quoshodtumwaenin.
6.16 Qut n8tog Herod, n8wop, Yeuoh John tamequohtohwogkup noh omohkéu wutch nuppunnat.
6.17 Newutche nagum Herod an8teámop, tohqunnonat John, kah wuttohtogkuppînóh ut kuppishagkinnaongánit, newutche Herodias, ummittamwussoh Phillip weematoh newutch 8mittamwussissinneuh.
6.18 Newutche John wuttinuh Herodoh, Matta wunnegenino weetauómat keemat ummittamwussoh.
6.19 Newutche Herodias wussekenauoh, kah ukkodtinneanuh, qut wuttonheuh.
6.20 Newutche Herod ukquhtianumoh John, wahteunk noh sampweusseaen, kah wunneetupanatamwaênin, kah 8wadchanuh, kah n8tauont, monatash usseu, kah weekontamwe wunn8tauoh.
6.21 Kah tapeneunkquok kesukod payaum8uk Herod neadt neekis ne kesukok mishadtupwuhheau wunnanawunnuaeneumoh, kah ukkehchumumukquompomuh, kah ummishauaenumoh ut Galile.
6.22 Kah petutteadt wuttaunoh yeuoh Herodias, kah paumukont, kah 8sekitteaheuh Herodoh, kah nah weetapemukqutcheh, ketass8t unnau nunksquoh, Weehquetumah uttoh unnantaman, kah kuttinnumauunun.
6.23 Kah wutchekéumuh uttoh weehquetumaiean kittinnumaunun tohneit pôhshi nukketass8tamôonk.
6.24 Kah sohhog wuttinuh okasoh, Teaguàs woh n8wehquetum? kah n8wau, Uppuhquoantup John kutchessumáwaenin.
6.25 Kah teanuk petutteau ketass8tamwut, kah 8wehquetumauoh n8wau, Nukkodtantam teanuk aninnumah uppuhkuk John kutchessummuwaénin ut wunnonkanit.
6.26 Kah ketass8t ahche neuántam, qut newutche wutchadchekeyeúwaonk, kah nah wutche weetappemukqutcheh, woh mo wutchekenúmauoh.
6.27 Kah teanuk ketass8t an8nau pasuk ummatwomuh, kah unnán8team8 paudtauúnaj uppúhkuk, kah monchu, kah wuttummequohwhôh ut kupshagkinnaonganit.
6.28 Kah uppaudtauun muhpuhkuk ut wunnonkanit, kah aninnumaúon nonksq, kah nonksq wuttinnumauun okasoh.
6.29 Kah ukkodnetuhtaénumoh n8tamóhettit, peyáog neemunáog muhhogkuh kah posekinau.
6.30 Kah Apostlesog, moéog en Jesusut, kah wuttinóuh wame, toh mahche aséhettit, onk toh ánukkuhk8tomuhteáhettit.
6.31 Kah wuttinuh nah, Peyunk webe kenaau touohkomukqut, ogguhse anwohsin8k, newutche monaog peyaog kah moncheog, kah n8nanumóóg meetsin.
6.32 Kah kemeu moncheog kuht8nogqut en touohkomukqut.
6.33 Kah missinninnuog wunnauouh monchenit, kah 8waheauuh monaog: kah ohkehpahtóog wutch wame otanash, kah wunnukkonouh, kah ummoehtauouh.
6.34 Kah Jesus sohhog, naau monaoh missinninnuh, kah mô kitteamonteanumoh, newutche nag onatuh shepsog matta nanauheout, kah ukkitche kuhk8tomauau monatash.
6.35 Kah nahen wunnonk88k kódnetuhtaenuog uppeyaauunóuh kah n8waog, Yeu touohkomuk, kah wunnonk88.
6.36 Nag moncheah, onk woh moncheog quinnuppe penuohkomukqut, kah en otanaemesut, onk woh attóonshaog wuhhogkauh petukqunnegash, newutche mat ahto8ôg uttoh meéchhettit.
6.37 Wunnamp8hamauoh kah wuttinuh, Assam8k, káh nag wuttinouh; Sunnummonchemun kah nutattauomun neesitpasuk8omskoadtik petukqunneg, kah nutassamônan?
6.38 Wuttìnuh nahog, Kutteáhshohtómw8 petukqunnégash? monchek kuhkinneam8k. Kah wahteauhettit n8waog, Napanna, kah neesuog namóhsog.
6.39 Wuttinann8nuh ayimók wame nummatappin, pasukquinnu ashkoshquhkontu.
6.40 Kah nummatappuog, nònukqut pasuk8appuog, kah napanna hettashinchagapuog.
6.41 Kah neemunuk napanna tahshinash petukqunegash, kah nees8wôh namohsoh, spuhquáeu en kesukqut, kah 8nantam, kah sohqunnum petukqunnegash, kah wuttinnumauoh ukkodnetuhtaenumoh, uppónumauóuh ánaquabenit; kah neesuog namohsog wutchadchaúbenúmauónúh wame.
6.42 Kah nag wame meetsuog, kah wamep8òg.
6.43 Kah neemunnumwog nabo neesenutogkodtásh sequeteámohettichish, kah kogkodchike nâmohsog.
6.44 Kah nag meechikeg petukqunnégash, toh napanna tahshe muttanonganogkussúog wosketompaog.
6.45 Kah teanuk wutchetimuh ukkodnetuhtaénumoh, ónat kuht8nogqut, onk woh wunnegonnekunkquoh en ogkomut, en Bethsaida, noh moncheaheont missinninúh.
6.46 Kah nah moncheneaont ogquodchuau en wadchuut, onk woh peantam.
6.47 Kah wanonk88k kuhtónogqut nóeu ketahhanit, kah noh nonsiyeu ohkeit.
6.48 Kah wunnaúoh menuhke chemáog, (newutche pen8we wuttin) kah toh nôetipukok, uppeyauonuh, pomwushau kehtahhanit kah kodtinneáe pomwusheau.
6.49 Qut nauáhettit pomushau kehtahhannit, unnantamwog Nashauanit, kah mishont8wáog.
6.50 (Newutche wame wunnauóuh kah wuttamanatamwog) kah teanuk ukkeket8kauoh, kah wuttinuh, Weekontam8k, neen nukoh ahque wabesek.
6.51 Kah noh paont kuht8nogqut, auwepun: kah m8cheke chepshaog ut wuhhogkat wussaume, kah monchanatamwog.
6.52 Newutche matta mehquantam8og petukqunnegash, newutche wuttahh8woash menuhkiyeuash.
6.53 Kàh quoshkodteahettit, peyauog ohkit Genesareth, kah kuhpéog.
6.54 Kah sohhamwuhhettit wutch kuht8nogqut, kah teanuk 8wahéouh.
6.55 Kah quogqueog pannuppu wame wutohtimóin quinnuppu, kah kutchu moncháneteáog appinneash, neg mahchinácheg, uttoh n8tamwéhettit wutappen.
6.56 Kah nishnoh uppétukkon otanámesash, asuh keht8tanash, asuh penuwohkomukquash, nag ponáog mahchenanutche mayut, kah wunnanompassumóuh onk woh ummussunnúmauoh webe uhquáe wuthogk8unit: kah neádtahshe mussunumauont netskeheóog.
7.1 NEit ummoéhtauóuh Pharisesog, kah nawhutcheh Scribsog, 8mwog Jerusalem.
7.2 Kah nauáhettit nawhutche ukkodnetuhtaénumoh meechwog petukqunneg, nishkenutchaog, (ne nauwuttamun mat kussénutchau8og) 8chimoneau.
7.3 Newutche Phrisesog kah wame Jewsog, mat kasénitchahettegish, mat meetséog, menuhkenumwog ukkuhk8tomuhteaongan8 kehche missinninnúog.
7.4 Kah wamohettit adt kodtówompasimuk, mat kussénitchahetteg mat meetséog, kah monatash onkatoganash,, attumunumwog wunnamptamun, kutchissittaúun wuttattamwaitch8ash, kah ahkúhquog, kah wompuhshogque auwóhteaongash, kah tablesash.
7.5 Neit Pharisesog kah Scribsog wunnat8tomauóuh, tohwutch mo áhetteg kukkodnetuhtaénumog, uttoh anukkuhk8tomuhteáhettit kehche missinnúog, qut meechwog petukqunnunk asq kákussenitchahettegkup,
7.6 Wunnamp8hamauoh kah wuttinuh Sampwe kenegonne mussuhhuk8op Esayas kenaau eiantukeiog, neansukwhôsik, Yeug missinninnuog nukquhtianumukquog ut wussisset8n8wout, qut wuttahh8oash nunnô8suhkonqunash.
7.7 Qut tahn8che n8wowussumukquog kohk8tomuhteahetticheh wutann8team8ongan8 missinninnuog wutche wunnamuhkut kuht8tomuhteaongash.
7.8 Newutche kuppane ponamumw8 wutann8teamowongash God, kah keneemunnumw8 ukkuhk8tomuhteaongan8 wosketompaog, yeush, kutchissumáonk óhk8k, kah wuttattamwaeéch8ash; kah monatash onkatoganish netatup yeush, kutusseinneau.
7.9 Kah wuttinuh nah Wunnamuhkut kuppogketamumw8 wutann8teamonk God, onk woh kenanahteamw8 nehenwonche kukkuhk8tomóadtuongan8.
7.10 Newutche Moses n8wop, Quttiánum k8sh kah kokas kah noh matchenanumont 8shoh asuh okasoh nuppitch ut nuppunat.
7.11 Qut kussimw8, Howan unnont 8shoh asuh okasoh, ne Korban: ne nauwuttamun, mag8wonk, nashpe uttoh anuhumaúunumuk nashpe nen: noh woh chippu.
7.12 Kah kukqueihtinau matta wonk toh unnéhéoun 8sho[h] asuh okasoh.
7.13 Ayim88 wuttinn8wáonk God matta tohhentupánatam8un, nashpe kukkuhk8tomuhteáonk, uttiyeu kohk8tomuhteáog, kah monatash netatup yeush kutusseinneau.
7.14 Kah weehkomont wame missinninnuh, wuttinuh N8tiegk nishnoh pasuk kenaau, kah wohtam8k.
7.15 Wanne teagunninn8 ne woskeche wosketompaut, petutteaónont, wosketomp wunnishkheuh: qut nish sohweetunkqutchish yeush wunishkhukqunash wosketomp.
7.16 Howan ohtunk mehtauogwash toh woh n8tog, n8taj
7.17 Kah petutteadt weetuómut, wutche missinninnuit, ukkodnetuhtaénumoh wunnat8tomunkquoh papaume ne ogqueneunkqussuonk.
7.18 Kah wuttinuh Kenaau wonk sun mat kutohtaóm8, wohtamóonk? sun mat k8wahteaómw8, ne teaguas wutch woskeche petutteaónukqut wosketomp woh mo woskehuk8un?
7.19 Newutche mat petutteamun8h wuttahut, qut wunnogkusut, kah sohham8m8 moe pahketeaum8 wame meetsuongash?
7.20 Kah n8wau, Ne sohham8ug wutch wosketompaut, ne wunnishkhukqun wosketomp.
7.21 Newutche wutch anomut, wutch wuttahh8wóut wosketompaog um88 matanatam8ongash mamussuongash, nanwunn8dtsquauwaongash, nushéhteaongash.
7.22 Kumm8towongash, ahchewontam8ongash, matchetowonk, as8kekodteam8wonk, kogkeusquawonk, matchet muskesuk, blasphemiáonk, pitchuánumóonk, as8tuonk.
7.23 Wame yeush um8ash annómut, kah nishkheaog wosketompuh.
7.24 Kah neepauut, na 8mun, kah monchu wutohtuóut Tyre kah Sidon, kah petutteau weetu, kah ahchewontam matta wahuk8un wosketompuh qut woh mo puttogqueu.
7.25 Newutche noh mittamwossis wuttaunesoh nunksquau appéhtunk nishkeneunkque nashauanitto, wunn8tamunuh, paont kah penushau ut wusseetut.
7.26 (Mittamwossis penuwohteau, wus-Syrophenician nashpe wutohtimoin) kah wunnánompasumuh, onk woh sohwohteau mattannittôh wutch wuttaunesut.
7.27 Qut Jesus wuttinuh, Mukkiog negonne wamepwuhhettich, newutche matta wunnegennnino nemunnumun mukkiesog uppetukqunnunkan8, kah unnohkauoneau anumwog.
7.28 Kah wunnamp8hamauoh & wuttinuh, Nux Nuppiahquttum8m, qut anumwog ut agwu áhhuttashpumuk, mukkiog wusséquatunkkan88ash meechwog.
7.29 Kah wuttinuh, Newutche yeu kuttinn8wáonk, monchish, mattannitto amaiéitch wutche kuttaunésut,
7.30 Kah paont weekit, namehteau mattaunitto amaé?, kah wuttaunoh seepsin appinneat.
7.31 Kah wonk monchit wutohtuwóut Tyre kah Sidon, peyau ut kehtahhannit Galile, pannuppu nôeu wutohtu Decapolis.
7.32 Kah uppaudtauóuh kokkobsaoh, kah mo kaket8oh, kah wunnanampasumôuh onk woh ukqueenshitteaoh wunnutcheg.
7.33 Kah wunnèemunuh wutche muttauánukeg, kah uppetauoh uppohchánutchegash wuhtaúogkut, kah suhkou, kah ummussunumauoh weenan.
7.34 Kah aspuhquait en kesukqut, mishannóm8, kah wuttinuh, Ephatha: ne nauwuttamun, Pohquaish,
7.35 Kah teanuk wehtaúogash pohquanumunash, kah pemunneat ut weenanut ompeneaúsu, kah pahkont8wau,
7.36 Kah ummeechumuhkonuh onk woh mo howane wuttinnóunneau, kah wonk m8cheke meechumuhkonont nano m8cheke wonk wunn8tamwáhuóneau.
7.37 Kah wussaume chepsháog, n8waog, Wame 8nteauunash, ayimauau kôkobsaoh n8tamun, kah mo kákutt8oh keket8hkon.
8.1 Yeush ut kesukkodtash, monácheg, ahche monápanneg, kah matta ohtauoúog uttôh meechhettit, Jesus wéhkomau ukkodnetuhtaénumoh, kah wuttinuh,
8.2 Nukkitteamonteánum monácheg, newutche n8weetómukquog nishwinash kesukquash, kah monteag meech8og.
8.3 Kah moncheáheog asq ne teag mameechhettekup en nehenwonche wekuwout, nag woh paskanontamwog mayut newutche monáog wagik nóadtut.
8.4 Kah ukkodnetuhtaénumoh wunnamp8hamungquoh, Uttoh woh k8tauunnan petukqunnunk wamepwuhhettit yeug wosketompaog yeu ut touohkomukqut.
8.5 Kah wunnat8tomauoh, Kutteáshahtomw8 petukqunnegash? kah n8waog, Nesáusuk.
8.6 Kah wuttinann8nuh missinninnuh nummatappin ohkekontu: kah nemunnum nesausuk tahshinash petukqunegash, kah tabuttantam, kah sohqunausu, kah wuttinnumauun ukkodnetuhtaéneumoh, woh upponamauóneau anaquabhettit: kah upponamunnáoash missinninnúog anaquabhettit.
8.7 Kah wadchanáog ogguhsuoh papeississuoh namosoh: kah 8nantam, kah wuttinann8nuh yeug wonk pon8k anaquabhettit
8.8 Neit meetsuog, kah wamep8og, kah neemunnumwog séqutteámukish uttoh nagkodtumohettichish, nesausuk tahshinnutogkodtash.
8.9 Kah nag meetsitcheg toh yaue muttannunganogkussuog, kah ummoncheáheuh.
8.10 Kah teanuk petutteau kuht8nogqut, weeche kodnetuhteánumoh, kah peyau wutohket Dalmanutha.
8.11 Kah Pharisesog sohhamwog, kah n8n8che nat8tamauóuh, wunnattinnehamauóuh kuhkinneasuonk wutch kesukqut, ukqutchhéouh.
8.12 Kah m8cheke mishanóm8 ut wunnashauánitt8mut, kah n8wau, tohwutch yeu pometuonk natinnehog kuhki?easuonk? wunnamuhkut kuttinnonnumw8, Na pish mat kuhkinneasuonk aninnumauau yeu pometuonk.
8.13 Kah wunnukonuh, kah petutteau kuht8nogqut wonk, monchu en ogkomut.
8.14 Neit kodnetuhtaenúog wannantámwog neemunnumun petukqunnunk, kah webe nag ohtóog pasuk petukqunnunk kuht8nogqut.
8.15 Kah ummeechumuhkonuh, n8wau, Ahqueteau8k, kah wabesek wusseánum Pharisesog, kah wusseánum Herod.
8.16 Kah weogquttumwog nagumoh, n8waog, ne newutche wanne kutahteaómun petukqunneg.
8.17 Kah Jesus wahteunk wuttinuh, Tohwhutch weogquttumóg newutche matta kutahtaómw8 petukqunneg? asquam k8wohtamomw8? kah asquam kummequoantamómw8? kuttahh8woash ashpumme menuhkoiyeuash[?]
8.18 Ahtauóg muskesukquash, sun mat kenaum8mw8? kah ahtauóg muhtauogash, sun mat ken8tam8mw8? kah sun mat kummehquoantam8mw8?
8.19 Sohquanumauog napanna tahshinash petukqunnegash napanna tahshe muttannonganogkussuog, tahshinnútogkodtash sequtteunkanash kummóhmóenúmw8us? kah wuttinóuh, Naboneese.
8.20 Kah nesausuk tahshinash ut yaue muttannonganogkussuog tahshinnútogkodtash sequtteunkash kenemunum8wóus? kah n8waog, Nesaúsuk
8.21 Kah wuttinuh, Uttoh kittin mo wohtam8unneau.
8.22 Kah peyau Bethsaida, kah uppaudtauóuh pogkénumwóh, kah wunnanampassumóoh noh en ummussinnónat.
8.23 Kah sogkénitchánau pogkénumwompóuh, kah wussohh8wunuh wutch otanit, kah sahquoantamaúont wuskesukquash, kah ukqueenshittáoh wunnutchegash, wunnat8tomauoh uttoh kittin naumun.
8.24 Kah aspuhquait, n8wau, Nunnau wosketompaog onatuh mehtugquash paumwushaúm8ug.
8.25 Neit wonk queenshitteau wunnutchegash ut wuskesukqut, & wutáyimauoh uspuhquain: kah mo neetskeheau, kah nauau nishnoh wosketompuh pahke.
8.26 Kah ummonchanuh en weekit, n8wau, Ahque petutteash otanat, asuh ahque us howan ut otanit.
8.27 Kah Jesus sohham, kah neh ukkodnetuhtaénumoh en otanit, ut Cesaria Phillipp?: kah mayut nat8tumauon ukkodnetuhtaènumoh, wuttinuh, Toh n8wáog wosketompaog, howan neen?
8.28 Kah wunnamp8hamanóuh, John kutchessummuaénin, qut nawhutche n8waog, Elias, kah onkatogig howae quoshodtumwaénin.
8.29 Kah wuttinuh, Qut toh kussimw8, howan neen? kah Peter wunnamp8hamauoh kah wuttinuh, Ken Christ.
8.30 Kah ummeechumuhkonuh onk woh mat wuttinnoneau howane.
8.31 Kah ukkitche kuhk8tomauoh wunnaumonuh wosketomp mos monatash wuttinneá ammattamunat, kah pogkenau nashpe nanánuwanutcheh, kah nashpe negonne sephausuaenuog, kah Scribsog, onk mos nushau, kah mahche nishikquinogok omohkeu wonk.
8.32 Kah kutt8 ne kutt8onk pohquaeu: Neit Peter wunneemunuh, kah ukkutche áushkomuh.
8.33 Qut ompamuhquait, kah monuneeauont ukkodnetuhtaénumoh, áuskomau Peteroh n8wau, Wuttat wussuhkah Satan, newutche matta kukqutchtamm8 wuttinniyeuongash God, qut wuttinniyeuongash wosketompaog.
8.34 Kah wehkomont missinninnú, weche wonk ukkodnetuhtaénumoh, wuttinuh, Noh howan ásukiit, quenáuwáononch wuhhogkuh, kah neemunitch uppometshineum, kah asuhkiitch.
8.35 Newutche wuttinniin howan wadchanuk uppomantamóonk pish 8wanteauun, qut howan wanteunk uppomantamoonk wutche neen kah wutche wunnussetongquot, noh pish wadchanau.
8.36 Newutche teaguas woh aneuhumauau, wosketomp aneuhumauwut wame muttaok: qut waneheunt nehenwonche ukketeahogkôunoh?
8.37 Asuh teaguas woh maguk wosketomp ás8wunónt ukketeahogkôunoh?
8.38 Newutche wuttinniin howan akodchuwosit, kah nuttinn8waongash, yeu mamussuonganu kah matchesué uppometuonganit: wonk pish wosketomp wunnaumonuh neh wutákodchuônuh, peyont ut wussohsumm8onganit 8shoh, weeche 8neetupanatamwu wutangelsumoh.
9.1 Kah nah wuttinuh, Wunnamuhkut kuttinnnonnumw8, nawhutche nag yeu neepauwutcheg, matta pish qutchehtamoog nuppoonk, nô pajeh naumóhettit wutass8tam8onk God, peyaum8 nashpe menuhkesuonk.
9.2 Kah mahche nequtta tahshikquinukok, Jesus neemunau Peteroh, kah James & John, kah nah uk–hkukk8unoh en kussohkóiyeuut nusseu nagumáu, kah pen8winneungqussu ut anaquabhettit.
9.3 Kah wuthogk8ongash wohsum8m8ash, ahche wompiyeuash onatuh k8n: wanne howan kutchishónagkináenin yeu muttaohkit ne woh wuttin wompeteo8un.
9.4 Kah nag nae?htunkquog Eliasoh weeche Moses, kah keket8kauáog Jesusoh.
9.5 Kah Peter namp8ham, kah unnau Jesusoh, Nussontimom, wunnegen yeu kuttaiinneanonut, kah ayimuttuh shwinash weetuomash, pasuk ken, kah pasuk Moses, kah pasuk Elias.
9.6 Newutche matta wahteau8 toh woh an8wadt, newutche m8cheke wabesuog.
9.7 Kah na mô matokqs wunuhkehtunkqunneau, kah wadtauatonkqussuonk peyaum8 wutch matokqsut, n8wau, Yeuoh womonog Nunnaumon, noh n8tók.
9.8 Kah teanuk ween8hquaehettit, matta howane nauwóog, qut webe Jesus weeche nagumoh.
9.9 Kah womusséhettit wutch wadchuut, ummeechumuhkonuh matta howane wuttinnonáoont uttoh án naumohettit, nó pajeh wunnaumonuh wosketomp, wutomohkenat wutch nuppunat.
9.10 Kah ne wunnanauwéhteauunneau ne n8waonk ut wuhhogkaóut: nat8tommôadtéhettit, toh nauwuttamun omohkéonk wutch nuppunat.
9.11 Kah wunnat8taomauóuh, n8waog, Tohwutch Scribsog n8wahettit, Elias mos negonne peyau.
9.12 Kah namp8ham kah nah wuttinnon, Wunnamuhkut Elias negonne peyau, kah sampwateou wame teanteaquassinish, kah toh en wussukwhosik papaumu wosketomp wunnaumonuh, noh mos monatash wuttinneá ne naumuttamun, kah matche ponau.
9.13 Qut kuttinnonnumw8, Elias wunnamuhkut mahche peyau, kah ummahche unnehheouh uttoh kadnehheahettit neansukwhosik nashpe nagum.
9.14 Kah paóonont ukkodnetuhtaénumoh, nauau monanutcheh 8weenuhkongquoh, kah scribsog wunnat8tomauóuh.
9.15 Kah teanuk wame missinninnuog nauáhettit, mishe chepshaog, kah noh en quogquehttit, 8wonkumóuh.
9.16 Kah nat8tomauau Scribsog, tohwutch nag nat8tomauóg?
9.17 Kah pasuk nag muttaánukeg, wunnamp8hamauoh kah n8wau, Nussontimom, kuppaudtoush nunnaumon, noh ápetunkqut mokáket8g nashauanit.
9.18 Kah uttoh adt neemunont, wunnehnegshanuh, kah petaúutt8nau, kah chuhchúquansun, kah mahtan8hkau: kah nanompasumomp kukkodnetuhtaénumog, wussohwôhkonnaóut, kah wuttónheóuh.
9.19 Wunnamp8hamauoh, kah wuttinuh, Woi matta wunnamptam8e pometuonk, toh utt8che pish k8weetomunumw8? tohutt8che pish kuttinneánumununneau? noh paudtiegk.
9.20 Kah nag uppadtauónáoh, kah nauont teanuk nashauanit wunnehnegshanuh, kah kepshau ut ohkeit, kah kehkepshau pehtautt8nont.
9.21 Kah wunnat8tomauau 8shoh, Tohnukkukqueu yeuh uppeyaonukqushoh? kah n8wau, Magkiesuut.
9.22 Kah nohnompé ukkutshóhukquoh, kah en nippekontu, woh wunnushónat, qut woh toh usséan kitteamonteanumunnan kah aninnummaiinnnean.
9.23 Jesus wuttinuh, Woh wunnamptaman, wamé teanteaquassinish woh unnehheonash noh wannamptog.
9.24 Kah teanuk 8shoh mukkies mishont8wau, kah unahpósu, Lord, n8namptam, aninnumwontash nuppann8wóhtamóonk.
9.25 Jesus nauau missinninnuh moeu quogqueog, áuskomau nis[h]keneunkque nashauanitto, wuttinuh, Ken mokáket8g kah kôkobsont nashauanit, kummeechemuhkonsh sohwehtau, kah ahque wonk petutteaous.
9.26 Kah mishont8wau, kah wutunkque néhnegshonuh, kah wussohweehtauoh, kah noh mo onatuh noh napuk, newaj monaog n8wahettit, Nupp8i.
9.27 Qut Jesus wuttaninuh wunnutcheganit, kah wuttahshinuh, kah omohkeu.
9.28 Kah paont weetuómut, ukkodnetuhtaénumoh keméu nat8tumunk, Tohwutch matta sohwohteáogup?
9.29 Kah wuttinuh, Yeuoh yeu anussit matta teag wutch sohham8 webe peantamóonk, kah mat meetseonk.
9.30 Kah na wutch monchénau, kah pannupshauog Galile, & matta unnantam8 howan woh wahteauunat.
9.31 Newutche kuhk8tomauau ukkodnetuhtaènumoh, kah wuttinuh, wosketomp wunnaumonuh woh ponau wunnutcheganit wosketompaog, kah woh wunnushouh, kah mahche nushit pish omohku nishikquinukok.
9.32 Qut matta wahtam8og ne n8wáonk, kah webesuog wunnat8tomauonaont.
9.33 Kah peyau Kapernaum kah apit wetuómut wunnat8tomauoh, Teaguas ne wéogquttumóg ne wamóg.
9.34 Qut ne wutteáshuwoneau, newutche ne wamohettit weogquttumwog howan pish masukkenuk,
9.35 Kah nummatappu, kah wehkomau nabo neesuúnnutcheh, kah nah wuttinuh, Howan kodtantog negonánumukqussin, noh pish maumachishu8 wame, kah nishnoh howan 8tinninnúmunneuh.
9.36 Kah neemunau peissesoh, kah upponuh nag wunnashaúmuóut: kah ánunont wúhpitténit, wuttinuh,
9.37 Wuttinnaiin howan attumunont pasuk8 yeuoh neyane mukkies ut n8wesuonganit nutattumunuk: kah howan áttumunit, matta nutattumunuk, qut noh an8nukqueh.
9.38 Kah John wunnamp8hamauoh, n8wau, Nussontimom, nauómun pasuk sohwohteau mattannitt8h ut k8wesuonganit, kah matta kutásukkunk8un, & nukquéihtinnonónup newutche matta kutásukongk8un,
9.39 Qut Jesus n8wau, Ahque quhtin8k, newutche matta howan monchanatam8onk usséit n8wesuonganit, woh nunnukkumme matchenuk8h.
9.40 Newutche noh matta ayeuuhkonukk8og, noh k8weech8humukqun.
9.41 Newutche wuttinnaiin howan woh aninnumunkqueóg sonkipog wuttattamunat, ut n8wesuonganit, newutche k8chiyimw8 Christut, wunnamuhkut kuttinnonnumw8, Matta wannéhteau wutonkquatunk.
9.42 Kah wuttinnaiin howan matchenéhheont pasuk yeug papéississitcheg, wunnamptihettit, an wunnegik ut wuhhogkat; togguhwhongane qussuk hogk8tik wussittippukanit, kah unnohteámuk en kehtahhannit.
9.43 Kah kenutcheg togkussittassumukquean, tumméhthash, án wunnégik kuhhogkat kutónat keteaonganit, pasuk mat ohtán8g kenutch, onk neit neesohtaúan menutchegash, neit aúan chepiohkomukqut, en n8taut, matta woh uhtapattauómuk micheme.
9.44 Uttoh adt, wut8kquóm8oh matta nuppunneg, & n8tau matta úhtapattoóun.
9.45 Kah kusseet togkussittassumukquean, tumméhthash, an wunnegik ut kuhhogkat, kukqunnukqshôan ut pomantam8onganit, onk neit neesohtauan musseetash, unnohkôunumuk chepiohkomuk, en n8taut, matta woh uhtappattauómuk micheme.
9.46 Uttôadt wut8kquom8oh matta nuppunneg, kah n8tau matta adt uhtappattauomuk.
9.47 Kah kuskesuk togkussittassumukquean, kodtinush, ane wunnegik kuppetukonat wutass8tam8onganit God, nequttikquoan, onk neeskesukquoan, neit nohkonuumuk en chepiohkomukque n8taut.
9.48 Uttôhadt wut8kquom8oh matta nuppunneg, kah n8tau matta adt –htappattauômuk.
9.49 Newutche nishnoh pasuk pish saltanuhhausu n8taut, kah nishnoh sephausuonk pish saltanahausu nashpe salt.
9.50 Salt wunnegen, qut salt wannahteunk wussaltánu8onk, uttoh wonk woh kuttit kussaltanehteauwunneau? ahtó8k salt ut kuhhogkaóut, kah wunohkónittegk.
10.1 Kah pasukqueu na wutch, kah peyau ohkeit Judea ogkomáe Jordan: kah missinninnuog uppeyauonóuh wonk, kah neyane asetup ukkuhk8tomauóh wonk.
10.2 Kah Pharisesog uppeyauonóuh, kah wunnat8tomauoh, sun wunnése wosketomp pogkenont ummittamwussoh? quajheáhettit.
10.3 Kah wunnamp8hamouoh kah wuttinouh, Toh Moses kittinuppiahtimukou?
10.4 Kah n8waog, Moses kuttenánumukqun wussukwhôsik pogkesuwáe wussukwhôsuonk, kah pogken8k.
10.5 Kah Jesus namp8ham, kah wuttinuh, Newutche kummenuhketahháonk k8sukuhhumunk yeu naumatuonk.
10.6 Qut wutche weske kutaumáshik, God ukkezheuh nahoh ninnuoh kah squa.
10.7 Kah wutche yeu naumai wosketomp pish nukkonau 8shoh kah okasoh, kah pish 8weetomuh ummittamwussoh.
10.8 Kah nnag neeswe pish pasuk weyaus nemehkuh neit nnag matta wonk nees88og, qut pasuk weyaus.
10.9 Néwaj God pásukquinheont, ahque howan chachaubenonch.
10.10 Kah en wetuomut ukkodnetuhtaénumoh wunnat8tomóuh wonk papaume ne aunak.
10.11 Kah wuttinuh, Wuttinnaiin howan pogkenont ummittamwussoh, kah weetauomont onkatogane ummamusheuh.
10.12 Kah mittamwssis pogkenont wessukeh kah weetauómukqut onkatogane, manisquaáusu.
10.13 Kah mukkiesog uppas8óuh, onk woh ummussunuh, kah ukkodnetuhtaénumoh wutauskomuh pas8wont nahog.
10.14 Qut Jesus nauont, m8cheke musquantamup, kah wuttinuh, Unnanum8k mukkiesog peyaaunnat, kah ahque quihtin8k, newutche neyaneunkquot kesukque ketass8tamóonganit.
10.15 Wunnamuhkut kuttinnonnumw8, wuttinniin howan matta attumunum8g ukketass8tam8onk God, neyane peissesut matta pish na uppetutteáou.
10.16 Kah wutashinuh w8hpitténit, kah upponamaúoh wunnutchegash, kah 8nanumun.
10.17 Kah sohhog en mayut, pasuk quogquewe peyau, kah wutaapesittuksunnauwehtunkquoh, kah wunnat8tomauoh, wunnetou nussontimom, toh woh nutussen onk woh nutahtoh micheme pomantamóonk?
10.18 Kah Jesus wuttinuh, toh wajeh ussean wunnetou, matta howan wosketomp wunnetou webe pasuk, God.
10.19 K8wahteoh unnaumatuongash, Mamussekon, Nushehteáhkon, Komm8tuhkon, Pann8wáe wauwúhkon, As8kekodteamuhkon, Quttiánum k8sh kah kokas.
10.20 Qut namp8ham kah wuttinuh, Nussontimom, wame yeush nutussenash wutch n8skenúunneat.
10.21 Neit Jesus ummonunneauoh 8womonuh, kah wuttinuh, pasuk kukquenauhik, monchish, magish wame ne adtahshekean, kah unnunnumau matchekuog, kah pish k8nompak8un ut kesukqut, kah peyaush tahshinish kuppummétshinneum, kah asuhkah.
10.22 Kah 8tamehukqun ne n8waonk, kah monchu neuantog: newutche missi wutahtoongash.
10.23 Kah Jesus weénataompeu, kah unnau ukkodnetuhtaénumoh, Toh en siogkod uppetakonaóut ass8tam8ongane kesukqut neg weenauwekitcheg.
10.24 Kah ukkodnetuhtaénumoh chepshaog wutche ukkutt8wongash, qut Jesus namp8ham wonk, kah wuttinuh, Mukkiesog, uttoh en siogkod uppetakonaout ass8tam8ongane kesukqut neg paubatontogeg 8weenaetuongan8?
10.25 Anue nikkumat Camel wuttáussénat adt pukquag ahámaquesuuk, onk wenauétuen uppetakonat ass8tam8ongane kesukqut.
10.26 Kah chepshaog wussaume, anittehettit Neit howan woh wadchenit.
10.27 Kah Jesus nah ummonneauoh n8wau, Wosketopaut noskonongquot, qut matta ut Godut, newutche ut Godut wame teanteaquásinash woh nnihyeuash.
10.28 Neit Peter n8che unnont, Kusseh, n8wame nukkodtumumun, kah kutasukaúunumun.
10.29 Kah Jesus namp8ham & n8wau, Wunnamuhkut kuttinnonnumw8, Matta howan wunnukkodtum8 wetu, asuh weematoh asuh ummissesoh, asuh 8shoh, asuh ohkasoh, asuh ummittamwussoh asuh wunnechanoh asuh wutohkeash, wutche neen, kah n8nonchem8kaonk.
10.30 Qut pish attumunum nequt pasuk8e tahshinnu8ut, yeuyeu yeu aquompak, wetuomash, kah 8weemattinneunk, kah ummissesinneunk, kah okasinneunk, kah wunnechaninneunk, kah wutohke[i]nneash weeche woskehettuonk, qut muttaohkit ne paaum8ug micheme pomantamóonk.
10.31 Qut monaog negonneyeu8og pish maumachish88og, kah maumachish8utcheg pish negonneyeu8og.
10.32 Kah nag mayit ogquodchuwaog ut Jerusalem, kah Jesus wunnegonuhkauoh, kah nag chepshaog kah asuhkauahettit wabesuog, kah wonk neemunau nabonees8unutcheh, kah n8che unnont ut teaguásinish woh ániitcheh
10.33 N8wau, Kusseh, nutogquodchuaumun en Jerusalem, kah wosketomp wunnaumonuh pish ponau negonne sephausuenutu, & Scribsehtu, kah nag pish 8sumouh nuppunat, kah pish upponuh ut Gentilsut.
10.34 Kah nag pish ummomontauouh, kah wuttattogkomouh, kah pish wussisukquonouh kah pish wunnushouh, kah nishikquinogok pish omohku wonk.
10.35 Kah James kah John, wunnaumonuh Zebede peyaonouh n8waog, Nussontimomun, nukkodtantamumun kuttinhenanonut toh an kodtantamog.
10.36 Kah wuttinuh, Toh kuttinne kodtantamumw8 ne woh anhenóg.
10.37 Wuttinouh, Weet8ominnean onk woh nutapimun, pasuk kuttinnohkounit, onkatog kummenadcheanit ut kussohsum8onganit.
10.38 Qut Jesus wuttinuh, Matta k8wahteauomw8 chaugua wehquetumog, woh k8tattamw8 ne wuttattamwaitch wadtattam? kah woh kukkutchissumumw8 ne kutchessumóonk kutchessumweh?
10.39 Kah wuttinouh, Nuttapenumunan, kah Jesus wuttinuh, Wunnamuhkut pish k8tattamunneau, ne wuttattamwaitch wadtattam, kah nashpe ne kutchessessumoonk ne kôdchissumweh: pish kukkutchessumunneau.
10.40 Qut wutapinneat nuttinohkounit, kah nummenadcheanit, matta neen woh nummag8un, qut pish aninnumauoneau neg quoshauwehtauutcheg.
10.41 Kah piukqussuog n8tamohett?t, n8che m8cheke musquanumóhettit Jamesoh kah Johnoh.
10.42 Qut Jesus nah 8wehkomuh, kah wuttinuh, k8wahteaumw8, neg tapeneauutche wunanaunónaout Gentilsog, wutanuukkenomonaóont kah matikkenukeg usseog wutánuukkenomaônkan8.
10.43 Qut matta pish ne kittinniéneau kenugke kenaau, qut wuttinniin howan kodmasukkenuk kenugke kenaau, noh pish kittinninnumw8.
10.44 Kah kenaau howan kodnegonneyeuut, noh pish 8tinninnumunneauh wame.
10.45 Newutche noh wunnaumonuh wosketomp, matta wutche peyau 8tinninnumunneat, qut nagum wuttinninnúmuneat, kah ummánouhwhonat monáoh.
10.46 Kah peyaog Jericho, kah sohhog wutche Jericho weeche ukkodnetuhtaenumoh, kah monáog missinninnuog, pogkenumwe Bartimeus wunnaumonuh Timeus, áppu kishke mayut, weenshau,
10.47 Kah n8tog noh Jesus wun-Nazareth: n8che mishont8wau, kah n8wau, Jesus ken wunnaumonuh David monanumeh.
10.48 Kah monaog ummeechumuhkonouh ne wutteashuwónat, qut nagum m8cheke wonk mau, ken wunnaumonuh David monanumeh.
10.49 Kah Jesus neepau, kah wutan8team8 wehkomonat: kah nag wehkomáog pogkenumwoh, wuttinouh, Weekontash, neepaush, k8wehkomuk.
10.50 Kah paketog wuthogk8 neepau, kah peyaonau Jesusoh.
10.51 Kah Jesus namp8ham kah wuttinuh, teaguas kukkodtantam kittinhenunat? pogkénumwomp wuttinuh, Lord, woh nutattumunum nunnaum8onk.
10.52 Kah Jesus wuttinuh, Monchish k8namptam8onk keneetskéhik, kah teanuk attummunum wunnaum8onk, kah asuhkauau Jesusoh en mayut.
11.1 Kah pas8sukaumohettit Jerusalem, pajeh Bethphage, kah Bethany, ut wadchuut Olives, an8nau neesuoh ukkodnetuhtaénumoh.
11.2 Kah wuttinuh, Monchek en otanamesit, ne paúsukuhkunkqueog, kah mahche petutteaóg, woh kenamheamw8, assesemes kispissu, asquam quenappegeh wosketomp, ompeneuk kah paudtiek.
11.3 Kah howan unnukqueog, Tohwutch yeu usseog? n8wagk, Piahquttumwaen ukquenauwéhukquoh, kah teanuk mos wunnegkonshhuonuh yeu en.
11.4 Kah moncheog, kah nameheáog ássesemese kispissu kishke squont poquodchit, ne ayeuonganit adt neesinash nogkishkauadtum8uk mayash, kah wutompinneouh.
11.5 Kah nawhutch neg na ápitcheg, wuttinóuh, Toh kutussém8 ompineog assemese?
11.6 Kah wuttinouh Jesus nean ann8teamwit, kah wuttenanumóuh né nushash.
11.7 Kah pas8aog ássemesoh Jesus ut, kah ne ukquenuhkoneau wuthogk8un88ash, kah ukquenapineuh.
11.8 Kah monaog sepakenúmwog wuthogk8unash ut mayut, kah onkatogig pohquetahhamwog wuttuhqunash mahtugqut, kah nanwonkquttóog en mayut..
11.9 Kah neg negonshácheg, kah neg asukauoncheg, mishont8waog n8waog, Hosanna, wunnanumau noh paont ut 8wesuonganit Lord.
11.10 Wunnantamunaj wutass8tam8onk n8shun David, ne paóm8ug ut 8wesuonganit Lord, Hosanna ut quanunkquapuonganit.
11.11 Kah Jesus petutteau Jerusalem, kah ut templeut, kah wéénatómpatog wame teanteaguasinish, kah yeuyeu wanonk88k, sohham en Bethany, weeche nabo neesuunutche.
11.12 Kah nompuhkegk, wamohettit Bethany kodtupp8.
11.13 Kah naum matugque figs noadtut wunnépogk88, peyau, onk woh wunnampteauun teaguas na ut, kah paaontog, matchaog namehteau webe wunnep[a]guash, newutche asquam ahquompáno adt figsú8uk.
11.14 Kah Jesus namp8ham kah wuttittamun, wanne howan meech8itch meechummúonk wutche ken, yeuwutche onk yaen micheme, kah ukkodnetuhtaénumoh wunn8taminin.
11.15 Kah peyaog Jerusalem, kah Jesus petutteau temple, kah n8che sohh8kauont neh kodtauwompásinitche, kah adtôadcheg ut templeut, kah kepuhteau wuttableum8ash ôs8wompacheg teauguash, kah wutapuonganóoash neg magukeg wskuhwhunánuh.
11.16 Kah matta unnanumóon howane pashpéwuttaush ne teague wisq ut templeut.
11.17 Kah kuhk8tomúhteau, wuttinuh nahoh, Sunnummatta wussukwhôsin8h, Neek pish ussowetamun peantamwaekomuk ut wame wutohtimoneash? qut kutayimuneau wutonkh8n8óont komm8towáenuog.
11.18 Kah Scribsog kah negonne sephausuaénuog n8tamwehettit, natinnehamwog uttóh woh án nusháhettit, newutch nah ukqushóuh, newutche wame missinninnuog chepshaog ukkuhk8tomwéhteaongash.
11.19 Kah wunonk88k, sohham wutch 8tanat.
11.20 Kah mohtompog, paumwusháhettit, naumwog figse mahtug muss8wonkquodt wutch wadchaubukqut.
11.21 Kah Peter mehquontog, wuttinuh, Nussontimom, kusseh; figse mahtug ne matche hettamop mussowonkquodt.
11.22 Kah Jesus namp8ham wuttinuh, Ahtau8k wunnamptam8onk Godut.
11.23 Newutche wunnamuhkut kuttinnonnumw8, Wuttinnaiin howan hettog yeu wadchu, Ontsapish, kah unnohkonitteash ketohhanit, kah matta chanántam8g ut wuttahut, qut wunnamptog yeush an8wajeh woh nniyeuash, woh ahtô nish$noh wussinneash.
11.24 Newaje unnunnóg, teaguas kodtantamóg peantamóg, wunnamptam8k kutattumunumunaout, kah pish kutahtináoash.
11.25 Kah neepóe peantamóg, ahquoantam8k toh henneu matchenehukquean howan, onk woh wonk k8sheu kesukqut ápit kutahquoantamunkou kummatcheseonganóoash.
11.26 Qut matta ahquoántamôateog, onk woh mat K8sh kesukqut kutahquoantamunkou kummatcheseonganóoash.
11.27 Kah wonk peyaog Jerusalem, kah papaumushadt templeut, peyaonuk negonne sephausuaenúh, kah Scribsog, kah piahquttumwaenúoh.
11.28 Kah nag wuttinóuh, Teaguas kenashpe menuhkes, yeush kutussenat? kah howan kittinnumungqun menuhkesuonk yeu ussenat?
11.29 Kah Jesus namp8ham, kah wuttinuh, Neen wonk kenat8tomauonumw8 pasuk nat8tomuhteaonk, kah namp8hamaiek, kah onk kuttinnonnumw8 teaguas nashpe menuhkése yeush nutussenat.
11.30 Ukkutsummuwaonk John, wutchayeum8us wutch kesuquiug, asuh wosketompaut? namp8hamaiek,
11.31 Kah nag weogquttumóadtinneau n8waog, unn8wayog wutch kesukqut, onk woh n8wau, Tohwutch neit mat wunnamptauwoógus?
11.32 Qut unn8wáyog wutch, Wosketompaut, nag qushaog missinninnuh: newutche wame wutogquánumóuh quoshodtumwáenuut wunnamuhkut.
11.33 Kah nag wunnamp8hamauouh, kah unnaog Jesusoh, Matta n8wahteóuunan. Kah Jesus namp8ham, wuttinuh, Neen wonk matta kummishaman8neau teaguas nashpeu menuhkesuonk yeush nutussenat.
12.1 Kah n8che ken8nont ut kuhkinneasuongánutu: Howan wosketomp ohkehteau weenominnéaohteuk, kah quinnuppenutauun, kah wónohkontam wine ahohtag, kah ayim qununkqu8komuk, kah wunogu[h]kouheuh anakausuaénuh, kah au noadtut wutohtimoneat.
12.2 Kah adt8cheeyeu8k an8nau wuttinnumoh en anakausuenuut, onk woh attumunum nahwutch ummeechumuonk weenominneohteuk wutch anakausuenúut.
12.3 Kah wutohqunóuh, kah wuttattogumouh, kah ummoncheaheuh mehcheu.
12.4 Kah wonk an8nau na en onkatoge wuttinnumoh, kah wuttattogkomouh qussukquanash, kah wunn8chumwehtahwhouh ut uppuhkukqut, kah ummoncheaheuh akodchuwu unnehheonat.
12.5 Kah wonk onkatoge ann8nau, kah neh wunnushouh: kah monaoh onkatoge, nawhutche wuttattogomouh, nawhutche wunnushouh.
12.6 Newutche asq nó nequtnaumoniau neh 8womonuh, neh wonk maumachish wutann8nuh na én, n8wau, Nag woh quttianumauog nunnaumonuh.
12.7 Qut yeug anakausuenuog hettuog, Yeuoh nompenont, hah nushontuh, kah ahtóonk kuttaihein.
12.8 Kah wutohqunouh, kah wunnushouh, kah wussohwhohkonouh wutch weenominneohtekonit.
12.9 Newutche toh pish usseu piohquttuk weenominneohteuk? noh pish peyau paguanau anakausuaenuh, kah pish aninnumauau weenominneohteuk onkatogane.
12.10 Kah asquam kuttogketam8mw8us yeu wussukwhonk? qussuk weekitteaenuog págketamwehettit, ne uppuhkuk8e qussukquanu8 adt nashik?
12.11 Yeu Lord wutusseonk, kah ne monchanatamweyeu8 ut nuskesukqunnonut.
12.12 Kah ukkodtohqunouh, qut qushaog missinninnuh, newutche wahteauog nah ukkishkogkohteamouh, kah wunnukonóuh, kah moncheog.
12.13 Kah an8naog ná wutche Pharisesog kah Herodiansog, wutittashpunnanonaóout ut kutt8wonganit.
12.14 Kah paáhettit, wuttinouh nussontimom n8wahteomun k8namuhkuteyeu, kah matta howan toh kittintupanumoh, newutche matta k8t8anumóh wosketompaog, qut kukkuhk8tomuhteam ummay God wunnamuhkut: sun wunnegen ompwunnonat Cesar asuh matta?
12.15 Woh nutompwunnóun asuh matta woh nutompwunóun? qut wahteunk wuteiantukeiyenongan8, wuttinuh, tohwhutch qutcheheog? paudtiegk nequtompskot, onk woh nunnaumun,
12.16 Kah uppaudtauunneau, kah wuttinuh, howan yeuh wuttinneúhkontunkoh kah 8sukuhwhonk, kah wuttinouh Cesar.
12.17 Kah Jesus namp8ham, wuttinuh, nogqunnumok Cesar nish wuttaiheash Cesar, kah God wuttaiheash God, kah ummonchanumóuh.
12.18 Neit uppeyáonóuh Sadducesog, neg an8wacheg matta omuhkeonganinn8, kah wunnat8tomauóuh n8waog.
12.19 Nussontimomun Moses n8sukkuhhumunkqunnónup, wosketomp weematoh nupinit, kah nukkonont ummittumwussoh, kah wanne nukkonont wunneechanoh, neit pish weematuh nemunau ummittumwussoh, kah pish tohshinum 8skannem weematoh
12.20 Na mo nesausuk tahshit weemattittuog, kah negonne ummittamwussu, kah napuk matta nukkodtum8 8skannem.
12.21 Kah nahohtôeu wunnemunoh, kah nupp8 noh wonk matta nukkodtum8 8skannem, kah nashuudt neyane wonk.
12.22 Nesausuk adtahsutcheg 8weteauomóuh, kah matta nukkodtum8og 8skannémunéuh; maumachish mittumwossis wonk nupp8.
12.23 Omo[h]ke[m]uk newutche, nag omohkehettit, howan ne[h] pish 8mittumwussi[n]neuh, newutche nesausuk tahsuog 8weetauomouh,
12.24 Kah Jesus namp8ham kah wuttinuh, sunnummatta kuppann8wohtam8mw8 newutche mátta k8wahteomw8 wussukwhosuongash, asuh matta ummenuhkesuonk God?
12.25 Newutche omohehettit wutch nuppunat, matta wetatein asuh matta weetaithittein, qut kutonatuhh8mun angelsog kesukqut ap?tcheg.
12.26 Kah papaume napukeg woh omohkeog, matta kutogketam8m8us 8sukuhwhonganit Moses, ut asinnekausit God ukken8nuh n8wau, neen ummanitt8moh Abraham kah ummanitt8moh Isaak kah ummanitt8moh Jakob,
12.27 Matta noh ummanitt8moh napukeg qut ummanitt8moh pamontogig, yowutche kummishe pann8wohtamumw8.
12.28 Kah pasuk Scribe peyau, kah n8tog 8weogquttamoadtinneau, kah wahteunk 8nenamp8hamauuh, wunnat8tomauoh, uttiyeu negonohtag wuttinnaumatuonk.
12.29 Kah Jesus wunnampt8hamau, negonohtag wame unnaumatuongash, n8tam8k woi Israel, Lord Nummanitt8mun pasuk nont God.
12.30 Kah womoaus Lord kum-Manitt8m mamusse kuttahut, kah wame kukketeahogkounit, kah wame kuttenantam8onganit, kah wame kummenuhkesuonganit, yeu negonohtag unnaumatuonk.
12.31 Kah nahohtôeu netatupe, yeu Unn8womoaus keetatteamung neyan8womanat kuhhog. Matta onkatuk unnaumatuonk missano onk yeush.
12.32 Kah Scriboh unnuk, Wunnegen Nussontimom, k8nomwam, newutch pasuk88 God, kah matta onkatuk webe noh.
12.33 Kah womononat wame metahut, kah wame wohwohtam8onganit, kah wame keteahogkounit, kah wame menuhkesuonganit, kah womononat weetatteamongonunnean8womonat wuhhogkuh, ne anue onk wame mamusse chikohtae mag8ongash kah sephausuongash.
12.34 Kah Jesus naum waantamwe namp8ham, wuttinuh, Ken mattá kenô8sukam8 ukketass8tam8onk God, kah matta howan wonk wosketomp, mahche yeu, toh wonk woh wunnatotomauoh nat8tumuhteaong.
12.35 Kah Jesus namp8ham kah N8wau, Askuhk8tomuhteadt ut temple toh unn8waog Scribsog, Christ wunnaumonuh David.
12.36 Newutche David nagum n8wop nashpeu wunnetupanatamwe nashauanitto, Lord n8wop ut nummanit8mut, apsh ken nuttinohkôunit nô pajeh nutayeu kummatwomog kutáhpanéhtuonk.
12.37 Newutche David nagum wuttinuh num-Manitt8m, onk tohwutch wunnaumonait? kah nanwe missinninnuog wekon[t]amwae wunn8tauouh.
12.38 Kah wuttinuh nahoh ut ukkuhk8tomuhteaonganit: nunnukqussuounók Scribsog, wamontamwog quogquonashion, wonkomonat ut kodtauwompasuonganehtu,
12.39 Kah negonappuongash ut Synagogsut, kah negonappuongash mishadtuppuongani[t].
12.40 Uttiyeug mahchipwutcheg sekousquae-komukquash, kah wutche wunne onk whonk qunnepeantamwog: yeug pish attumunumwog anue mohsag awakompanaonk.
12.41 Kah Jesus uppiuhsukapehtamunat nompakouanash ohtag, kah monunneam missinninnuog pummunnumunaónt teaguash ut nompakouunnuehtu, kah monaog wenauek?tcheg m8cheke puminumwog.
12.42 Kah na uppeyon howae matchekue sekousq kah pummunau nes8oh teaguoh, ne nequt-quatern8 nequt-omskot.
12.43 Kah wehkumau ukkodnetuhteanumoh kah wutt¡nuh, Wunnamuhkut kuttinnonnumw8, yeuoh kuttumunge sekousq m8cheke pummunum onk wame yeug pámunuukeg.
12.44 Newutche wame nag pummunnumwog wutch umm8chekohtauonganit: qut yeuoh wutch ukquenauéhuk8onganit, pummunum wame ne ohtunk? wame ne woh pámontamwohtu[n]k.
13.1 Kah sohhog wutch temple, pasuk ukkodnetuhtaenumoh unnuk, Nussontimom, kuhkinneash teague qussukquanash yeush kah teaguas weekitteaongash.
13.2 Kah Jesus namp8ham wuttinuh, kenaumunash yeush misheu weekitteaongash? matta pish pasuk queenshinno qussuk qussukquanit, uttoh mat tatupunteaumuk,
13.3 Kah apit wadchuut Olives, piuhsukeh Temple, Peter, kah James, John, kah Andrew ukkemeu nat8tomauouh.
13.4 Missohhamaiinnean aquompak yeush pish nnihyeuash? kah teagua pish kuhkinneasuonk, yeush wame nnag.
13.5 Qut Jesus wunnamp8hamauoh n8che unn8wadt, Ahquetau8k ishkont kutass8kekomukkom8 howan.
13.6 Newutche monaog pish peyaog n8wesuonganit: n8waog, Neen nukoh, kah nag pish as8kekomaog monah.
13.7 Kah n8tamog ayeuwuttuongash, kah weogquttumun ayeuwuttuongash ahque wuttamanatam8k, newutche ne mos nnih, qut asquam 8hquaeu.
13.8 Newutche wutohtimoin pish waabehtamóm8 wutoht?moin, & as8tamóonk ass8tam8onganit: kah pish quequan ut ayeuonganehtu, kah pish moshogquodtash kah wuttammepunnaongash, yeush waj kutchishik onkapunnaongash.
13.9 Qut ahquetau8k kenaau, newutche pish nag kuppetukonuk88og moeonganit, kah ut Synagogsut pish kuttattagkomiteamw8 kah pish kuppetukanitteamw8 nananuwáenuut, kah ketass8timwut newutche neen wutche ayeuuhkonittue nag wauwaonaongan8.
13.10 Kah wunaunchem8kaonk mos negonne n8tamwahuwon k8wutche wame wutohtimoneat.
13.11 Qut pas8queog, kah petukkonukquéóg ahque quosháe natwontam8k toh woh an8waóg, asuh ahque negonne natwontam8k, qut uttoh pish anúmonteaog ne hower, ne n8wagk: newutche matta kenaau kusseneau, qut wunneetupanatamwe nashauanit.
13.12 Yeuyeu weemattin pish wunnass8máu weematoh, en nuppunat, kah wut8shimau wunnaumonuh: kah pish wunneechaneunk waabetunkquoh 8chetuonganúuh, kah pish wunnuppewaheouh.
13.13 Kah pish kussekeneunkumw8 wame wosketompaog newutche n8wesuonk: qut noh manuhkinuk en wohkukquoshinit, noh pish wadchanau.
13.14 Qut naumóg paguánue wutuhquoantamoonk, ne an8wop Daniel quoshodtumwaen, neepatomuk ne matta woh ohtanogkup, (noh ogketog wahteauutch) neit nag apitcheg Judea ussishahettich wadchukontu.
13.15 Kah noh apit woskechikomuk, ahque womussitch wetumomut, asuh ahque petutteaj, woh wunneemunnumuneat teaguas wutch wetuomut.
13.16 Kah noh apit ohteakonit, ahque qushkeitch, woh neemunum wuthogk8.
13.17 Qut missi wutonkapunaonk nag wompikquaitcheg, kah nag n8saitcheg yeush ut kesukodtumash.
13.18 Kah peantam8k onk woh matta k8sem8w8 poponae.
13.19 Newutche yeush ut kesukodtash pish onkapunaonganu8, matta hanan8kup waj kutchissik ne kestteoonk kesteunkup God pajeh yeu ahquompak, kah matta pish náno.
13.20 Kah Lord matta tiahqutteogus yeush kesukodtash, wanne weyaus woh wadchanum8un: qut newutch neh pepen8woncheh neh pepen8umpuh wuttiahqueteauunash yeush kesukodtash.
13.21 Kah neit, howan unnukqueog, Kusseh yeu Christ, asuh kusseh n noh; ahque wunnamptok.
13.22 Newutche as8kekodteamoe Christog, kah as8kekodteamoe quoshodtumwaenuog pish neepoog, kah nag pish nahtehteaog kuhkinneasuongash, kah monchanatam8ongash wunnompuwussinneat (toh neit woh usseit) neg pepenauutcheg.
13.23 Qut ahqueteuk, kusseh, negonne kittinnunaopash wame.
13.24 Qut yeush ut kesukodtash, mahche ne wuttammepunaonk, nepauz pish pohkenum, kah nahneposhadt matta pish wequasum8.
13.25 Kah anogsog kesukqut pish penushaog, kah kesukque menuhkesuongash pish nunnukshaash.
13.26 Kah neit pish nauáog wosketomp wunnaumonuh páont matoksut, nashpe mohsag menuhkesuonk kah sohsumoonk.
13.27 Kah neit pish an8nau wutangelsumoh, kah pish mohmôunau neh pepenauoncheh, wutche yauog wabanog wutche aongkouohkomuk, onk yaun aongkoue kesukqut.
13.28 Yeuyeu nehtuhtau8k kuhkinneasuongane figsuhtug, uppuhchadtuhqunash asq n8chumwagk, kah sontippogok, k8wahtéom8 pas8cheyeu8 kussitteau.
13.29 Netatuppe kenaau yeush naumog unniyeuash, wahteau8k pas8cheyeu8 kishke squontamut.
13.30 Wunnamuhkut kuttinnonnumw8, yeu pometuonk matta pish pomushaumun8h onk yeush mahche nnag.
13.31 Kesuk kah ohke pish monteagunninno, qut nukkutt8ongash matta pish monteagunninn8ash.
13.32 Qut ne kesukod kah ne hower matta howan 8wahteouun, wanne angelsog kesukqut apitcheg, asuh matta wunnaumonain, webe wut8shimau,
13.33 Ahqueteau8k askuhwheteag, kah peantam8k: newutche matta k8wahteomw8 uttoh ahquompak:
13.34 Newutche wunnaumonuh wosketomp ogqueneungqussu wosketomp nôádtit áont, nukkodtum week, kah anninnumauau wuttinnumoh piahquttumunat, kah nishnoh howane wutanakausuonk, kah an8nau nanauwehteauwunutche squoant askuhwhekonat.
13.35 Ne waj askuhwheteagk, (newutche matta k8wahteauomw8 piahquttuk weetu peyont, wanonk88k, asuh nôuttipukok, asuh monsh kutt8adt, asuh mohtompog.)
13.36 Ishkont tiadche peyont, kenamhuk8 kukkouem8.
13.37 Kah uttoh anunog, nuttinnonneau wame, Askuhwheteagk.
14.1 Mahche neesequinogok paumukauadtue mishadtupóonk kah weekone petukqununk: kah negonne sephausuáenuog kah Scribsog natinnehámwog toh woh án wunnompuwussuwae tohqunnahettit, kah wunushonaout.
14.2 Qut n8waog, Matta mishadtup8áe kesukok, ishkont wogkoueog missinninnuog.
14.3 Kah apit Bathani, weekit Symon wutchekoen, namatap?t meetsit, mittamwussis peyau, ahtou alabaster boxe pumme spiknard mishôadtu, kah pohquanau boxuh, kah wussokanumauon uppuhkukqut.
14.4 Kah nawhutche nag musquanatamwog ut wuhhogkaóut, kah n8waog, Tohwutch yeu matcheteomuk pumme?
14.5 Newutche woh en mágunap m8cheke onk nishwudt pasuk8omskot. kah woh aninnumáuoneau matchekuog? kah umm8hm8skumouh:
14.6 Kah Jesus n8wau, Ahqheuk, tohwutch wuttamheog? wunnesu ut nuhhogkat.
14.7 Newutche nagwutteaeu k8weetom8mw8 matchekuog, káh toh utt8che unnanátamóg, woh k8neneheoóog, qut nen matta nagwutteae k8weetomunómw8.
14.8 Mahche usseu ne woh asit: negonáe peyau wussussequnon nuhhogkuh ut posekinn?ttinnat.
14.9 Wunnamuhkut kittinnonnumw8, Uttoh adt yeu wunaunchem8kaonk kuhk8tomóadtimuk, pannuppe wame muttahket, yeu wonk noh áseit pish weogqutausu, wutche mehquánumáonk nagum.
14.10 Kah Judas Iskariot pasuk neg nabo nees8utcheg au negonne sephausuaenuut, nah 8nas8tamauónat.
14.11 Kah n8tamwéhettit, weekontamwog, kah ukquoshaumóuh wuttinnumauunaóut teauguash: kah nattinneham uttoh woh adt wunúhkauont 8nass8mónat.
14.12 Kah negonne kesukod mat seanunn8g petukqunneg, sephaushettit paumukauadtue sephausuonk, ukkodnetuhtaénumoh unnukq, tôh noh kutomun adt woh quagwashweog, onk woh kummeech paumukauadtuonk?
14.13 Kan an8nau neesuoh ukkodnetuhteáénúmoh, & wuttinuh, Onkq 8tanat, & na woh kuttit nogkushkongqunneau wosketomp kenunnum p8thonchue nippe: asuhkok.
14.14 Kah uttoh adt petutteadt, unnok nnoh ne waékitog Sontim n8wau, Uttiyeu penuwohteaog ahappehettit, uttoh woh adt meech paumukauadtuonk weeche nukkodnetuhtáenumog?
14.15 Kah pish kenahtinugkou missi waabe ohtag chamber, kesauwamunaúsik, kah quaquoshwéetôsik: naut quagwoshwehtainnean.
14.16 Kah ukkodnetuhtaénumoh sohhamwoh, kah peyaog otanat, kah namehteauog ne anont. kah nag quagwoshwetamwog paumukauadtuonk.
14.17 Kah wanonk88k noh peyau weeche naboneesuunutcheh.
14.18 Kah ne namataphettit, kah meetsehhettit, Jesus n8wau, Wunnamuhkut kuttinnonnumw8, pasuk kena[a]u noh weehpumukque mos n8nass8muk.
14.19 Kah n8che neuantamohettit, kah wuttinóuh nanahseu, Nen? kah onkatuk nen?
14.20 Kah wunamp8hamauoh kah wuttinuh, Pasuk nabo nees8utcheg noh puagunug weeche neen wunnonganit.
14.21 Wosketomp wunnaumonuh wunnamuhkut monchu, neansukwhosik: qut missi wutonkapunaonk noh wosketomp wunnaumonuh wanass8mont: en wunnegik noh wosketomp matta wunnekéinás.
14.22 Kah meetsehettit, Jesus nemunum petukqunneg, kah 8nanetamun, kah sohqunnumun, kah nah wuttinnumaouoh, kah n8wau, Neemunnum8k, meech8k, yeu nuhhog.
14.23 Kah nemunnum wuttattamwaitch, kah mahche tabuttantuk, nah wuttinuumauón: kah nag wame 8tattamunneau.
14.24 Kah wuttinuh, Yeu n8sqheunk ut wuske testament, ne sokonumwanshut mona[a]g.
14.25 Wunnamuhkut kuttinnonnumw8 matta wonk n8tattam8 ummeechumuonk, weenomussippog, nô pajeh nô kesukok, n8tattamun wuskeu ut wutass8tamonganit God.
14.26 Kah kodt8hamáhettit n8homáonk, sohhamwog en wadchuut Olives.
14.27 Kah Jesus wuttinuh, Wame kenaau mos kuttogkussittassunnumw8, newutche nen, yeu nohkog, newutche wussukwhósu, nuttogkom nanaunont sheepsoh, kah shepsog woh naswáiyeuog.
14.28 Qut mahche omohkeon, pish kenegonuhkauonumw8 en Galile.
14.29 Qut Peter wuttinuh, tôkônogque wame togkussittassunóhetit, qut neen nummatta.
14.30 Kah Jesus wuttinuh, Wunnamuhkut kuttinush, yeu kesukok, yeu nohkog, negonae monsh kutt8adt neesit, woh kukkohkonn8aausen nishwudt.
14.31 Qut nano ummenuhke yin, tukkónogque weeche nupp8ónon, matta kukkohkon8aónunn8h matta wohtóhin; nag wonk wussinneau wame.
14.32 Onk peyaog ayeuonganit ne as8wesik Gethsemane, kah unnau ukkodnetuhtaénumoh, yeu appek na nuppeantamunat.
14.33 Kah neemunau weeche Peteroh, kah Jamesoh, kah Johnoh, kah n8che chepshont kah neuantamweyeu8.
14.34 Kah nah wuttinuh, Nukketeahogkou m8cheke neuantam en nuppunat, yeu appek, kah askuhwheteagk.
14.35 Kah ongkoue au ogguhsese, kah kepshau ut ohkeit, kah peantam, woh n nag, yeu hour woh uppaumukongqun.
14.36 Kah n8wau, Abba, N8sh, wame teanteaguasinish woh kutussenash, amaunumah yeu wuttattamwaitch: qut matta neen uttoh unnantam, qut toh ken anantaman.
14.37 Kah peyau, kah nah wunnamheuh kouéog, kah unnau Peteroh, Simon kukkouem? matta woh kutaskuhwheteóh pasuk hower?
14.38 Askuhwheteagk kah peantam8k, ishkont kuppetutteam8 qutchúaonganit: nashauanit wunnamuhkut nanashwu, qut weyaus n8chumwi.
14.39 Kah wonk monchu, kah peantam, kah nish nan wonk wussinneash kutt8wongash.
14.40 Kah quashkeit wunnamheuh wonk kouéog (newutche wuskesukquash tohkequanash) kah matta wahteauog toh woh an namp8hamauáhettit.
14.41 Kah wonk peyau nishwudt, kah wuttinuh, Yeuyeu kouekq, kah anwósin8k. wamut, hower peyaum8, kusseh wosketomp wunnaumonuh, wunass8mau ut wunnutcheganóut matcheseaénuog.
14.42 Omohkegk monchetuh, kusseh, nóh wanass8mukqueh paswoppu:
14.43 Kah teanuk asq pam8adt, Judas peyau, pasuk nabonees8utcheh, & weechauau mataanutcheh nashpe togkodtegash kah anwohh8unash, wutch negonne sephausuaénuog kah Scribsog, kah nananuaénuog.
14.44 Kah noh wanass8mont ukkuhkinneasúkauuh, n8wau, Howan chabwutt8nápwog, n noh, tohqun8k, kan nanauwánumwe monchan8k.
14.45 Kah quenau peyont, teanuk na au kah n8wau, Nussontimom, Nussontimom, kah wutchipwutt8nopoh.
14.46 Kah upponamauouh wunnutchegan8óash, kah wuttohqunouh.
14.47 Kah pasuk neg na neepauutcheg, kodtunum togkodteg, kah togkomau wuttinnumoh negonne sephausuaenin, kah tumetham wehtauog.
14.48 Kah Jesus namp8ham kah wuttinuh, Kittinne sohhamumw8 neyane kumm8towaen ayeuuhkonit, nashpe togkodtegash, kah anwohh8unash kuttohqunnunneaout.
14.49 Asekesukokish k8wetomunumw8 ut temple, kuhk8tomwehteaon, kah matta kuttohqunneumwop; qut wussukwhonk mos pakodche nnih.
14.50 Kah nag wame wunnukonouh kah wussemóog.
14.51 Kah pasuk wusken wutasukauoh, upputtogkuhhumauoh poske wuhhog wompi hashabponak, kah wuskenuog wuttohqunouh.
14.52 Kah nukkodtum wompi hashabponak, kah upposku wussem8teauoh.
14.53 Kah nag monchanaog Jesusoh, en negonne sephausuaenuut kah weeche nagum moeog wame negonne sephausuaenuog kah nananuacheg kah Scribsog.
14.54 Kah Peter wutasukauoh noadtit, ut weekit negonne sephausuaen, kah appeu k8che wutt?nnumuneat, & áwossu ut n8taut.
14.55 Kah negonne sephausuaenúog, kah wame kon8nittitcheg natinnewhaog wauwauononcheg ayeuuhkone Jesusoh nushonat, kah matta wunnamheouh.
14.56 Newutche monaog pann8wae wauwauónoncheg, qut 8wauwóm8uh matta weetuwódteuh.
14.57 Kah nawutche neepóog, kah pann8wáe wauwauónoncheg, n8waog.
14.58 N8tauóunnónup n8wau, Nummatchteauun yeu temple, kesteomuk nashpe menutcheganit, kah wutushin nishikquinukok onkatuk nutayim netohut menutchegash.
14.59 Qut 8wauwómouh matta weetauódteuh.
14.60 Kah negonne sephausuaen nôeu neepau kah nat8[t]umauau Jesusoh, n8wau, matta kénamp8ham8h? teaguas yeu waj wauwaónukquean?
14.61 Qut chequnikkompau, kah matta namp8ham8; wonk neggone sephausuaen nat8tomauoh, kah wuttinuh, ken Christ, wunnaumonuh noh wániit.
14.62 Kah Jesus n8wau, nen, kah pish kenaumw8 wosketomp wunnaumonuh apit ut wuttinohkóunit menuhkesuonk, kah paont ut kesukque mahtogqsut.
14.63 Neit negonne sephausuaenin tannogkuhkom wuthogk8unash kan n8wau: toh kittin quenauhukqun wauwaénin?
14.64 Ken8tamumw8 up-blasphemáonk: toh kuttenantamw8? kah nag wame wuttin wussumouh késohkóadtamunat nuppun.
14.65 Kah nawhutch n8che wussissuhquoanóuh, kah ukputtághumauóuh wuskesuk, kah wuttattagkomóuh, kah wuttinóuh, néhheont8ash: kah wuttinnúmunneunk wuttattagomóuh wussassagoshk?numauóuh wunnutchegan8oash.
14.66 Kah Peter apit w8mieu weetuómut, pasuk peyau negonne sephausuaen wuttinnume mittamwossissoh.
14.67 Kah nauont Peteroh auwássuoh, ummoneauoh, kah n8wau, Kah ken wonk mô k8weetom Jesus ut Nazareth.
14.68 Qut quen8wau, n8wau, Matta n8waheoh, asuh matta k8wahtauun8h toh an8waan; kah sohham en nah wutch petutteamuk, kah monsh kutt8wau.
14.69 Kah nunksquau wunnauuh wonk, kah n8che unnont nah na neepauunutcheh, yeuoh pasuk nnag.
14.70 Kah wonk quen8wau, & ompetasik, neg na neepautcheg wonk Peter unnauog, wunnamuhkut ken pasuk nnag, newutche ken ukGalilean, kah kutunnont8waonk neyaneyeu8.
14.71 Qut n8che mamatchen8wadt chadchekéyeuadt, n8wau, Wanne n8waheoh noh an8wáók.
14.72 Kah nahohtôeu monsh kutt8wau, kah Peter mehquoantam ne kutt8wonk anomp Jesus, negonáe monsh neesit kutt8adt, pish kukquenauwaanseh nishwudt. Kah mehquoantog, n8che mau.
15.1 Kah teanuk mohtompog, negonne sephausuaénúog weogquttumwog weeche nananuwacheg kah Scribsog, kah wame kan8nittitcheg. kah tohtogkuppunaog Jesusoh, kah ummonchanóuh, kah uppas8wouh Pilatut.
15.2 Kah Pilat wunnat8tomauoh, Ken ketass8t ut Jewsut? kah namp8hum wuttinuh Kussin,
15.3 Kan negonne sephausuaenuog ukkodashpunonóuh monatash, qut matta namp8ham8.
15.4 Kah Pilate wonk wunnat8tomauoh, n8wau, matta kenamp8ham8h? naish uttoh en monatash kutaiyeuuhkônittue wauwonukquneau
15.5 Qut Jesus ohch matta wunnamp8hamouoh, neit Pilate monchanatam.
15.6 Yeuyeu yeu ut mishadtupp8onganit wutompinnimauuh pasuk8h kopshagkinaúsinutcheh, howane unnantamohetticheh.
15.7 Kah pasuk ussowesu Barrabas, noh noadt tohtogkupissit, nag weeche omohk8mukquéhhetteupoh, noh nashteohp omohkéhettit.
15.8 Kah monacheg mishont8wáhettit, n8che kodtantamungqut ussen neáhunnéhheunt
15.9 Qut Pilat wunnamp8hamauoh, n8wau, Kukkodtantamumw8 kutompinimauuneau Jewse ketass8t?
15.10 (Newutche wahteau negonne sephausuaenuog ukkupshagkinuh newutche ishkauónittuonk)
15.11 Qut negonne sephausuaenuog wunnupwushannonaóut missinninnúh, teaogu wutompinimauwónat Barrabas.
15.12 Kah Pilat namp8ham kah wuttinuh, Toh kittinne kodtantamumw8 noh nuttinheónat? noh áhennog Jewse ketass8t?
15.13 Kah wonk mishont8waog pummetonkuppinau.
15.14 Ne?t Pilat wuttinuh, Tohwutch, toh en matcheseu? kan nano m8cheke mishont8waog, Pummetonkuppinau,
15.15 Kah nemehkuh Pilat kodwussikkitteaheau missinninnúh, nah wutompinimauoh Barrabasoh, kah wuttinnúmauoh Jesusoh, mahche sasamatáhwhont, pummetonkuppunnauwónat.
15.16 Kah matwaog wutuss8wunóuh ut hall, ussowetamun Pretorium, kah wehkumaog moae wame matwaoh.
15.17 Kah wuthogqunóuh purple, kah chetuhquabeteaog asinnekôussoh, kah uppónamauóneau uppuhkukqut.
15.18 Kah n8chu wonkumáhettit, Kutáaquomsinnin Jewse Ketass8t.
15.19 Kah wuttannetahwhóuh uppuhkukqut nashpe weekinasq, & wussissuhquoanóuh, kah nauánahettit ukkuttuk8uh 8wowussumóuh.
15.20 Kah momontauáhettit, amaunumauáog purple, kah wuthogk8unash, kah wussohh8wunóuuh úppummetunkuppunnáónaout.
15.21 Kah chetimáog Simon wus-Syrenian noh ánea pumwushadt, wagk wutohtimóinát, 8shoh Alexander kah Rufus, wutáshinumaónat pummetunkuppunaóonk.
15.22 Kah uppas8óuh ayeuonganit Golgotha, ne nauwuttamun wuttayeuonk wuskonnóntup.
15.23 Kah 8tattamheuh w?ne kenuttipponaúsu myrrhe: qut matta wutattumunumóun.
15.24 Kah mahche pametunkuppunáhettit, chachaubenumóatúog wuthogk8unash, wuttittanohtóadinneau nish$noh howan toh ahtunk.
15.25 Kah mo nishwudt houreú8, kah uppummetunkuppunauóuh,
15.26 Kah wussukwhosue tashpunnonnáonk waábe ut wussukwhosu: KETASSOOT UT JEWSUT.
15.27 Kah weeche nagum pummetunkuppúnaóog neesuoh komm8towaénuh, pasuk wuttinohkounit onkatuk ummenadcheanit
15.28 Kah wussukwhonk n nihyeup, an8wop, kah weetogkemau matcheseaenuut.
15.29 Kah nag na paumushácheg, mamatchenouh nônómuhquaéhettit, kah n8waog, Chuh, ken matchehteauan temple, kah kukkesteauun nishikquinogok.
15.30 Pohquohwus kuhhog, kah n8kish, wutch pummetunkuppunnaonganît.
15.31 Netatupe wónk negonne sephausuaénuog momontauáhettit, uttúog weeche Scribsog, pohquohwhunau onkatoge, wuhhogkuh matta woh pohquohwhunóou.
15.32 Christ Israele Ketass8t, yeuyeu n8kitch wutch pummetunkuppunáonkanit, onk woh naumunnan, kah woh n8namptamumun, kah nah weeche pummetunkapunácheh, ummamatchenukquoh.
15.33 Kah nequtta tahshe hour paóm8ug, na pohkenai wame ohkeit, nô pajeh pasuk8gun tahshe houreu8k.
15.34 Kah pasuk8gun tahshe houreu8k, Jesus mishont8wáe mau n8wau, {Eloi, Eloi, lamasabachthani?} ne nauwuttamun, num-Manitt8m, num-Manitt8m, tohwutch ohquanuméan?
15.35 Kah nawhutche neg na neepauutcheg, n8tamóhettit n8waog, kússeh wehkomau Eliasoh.
15.36 Kah pasuk quogqueu, kah numwohteau spunge vineger, kah upponumun weekinasqut, kah 8tattamheuh, n8waog Ahqheuk, naumuttuh uttoh wuttin Elias peyon wunn8kinnónat.
15.37 Kah Jesus mishont8wáe mau, kah ahqushauoh wunnashauonguh.
15.38 Kah adtinikheg ut tempele nashaue possishau wutch woskeche onk yaue ágwu.
15.39 Kah nequtpasuk8ekenomp pauhsittikompauwehtauont naum ne ummishant8wae mauonk, kah ahqushauoh wunnashashauonguh, n8wau, Wunnamuhkut yeuoh wosketomp wunnoumonuh GOD.
15.40 Wonk mittamwussissog noadtit wuttinne nauóuh, k8che nagog Mary Magdalene, kah Mary ohkasoh peississit James, kah Joses, kah Salome.
15.41 Neg wonk apinit Galile wutasukauwóopuh, kah 8tinninnúmhkauouh, kah monaog onkatogig mittamwossissog, neg wágkig Jerusalem weeche nagum.
15.42 Kah yeuyeu wanongk88k (newutche mo quagwoshwehtam8wonganu8: ne, negonne kesukod onk ne Sabboth)
15.43 Joseph wut-Arimáthea, wutt8ánumukqussuen ken8nuaenin, noh wonk pahtunk wutass8tamóonk God, peyau, kah ménuhqshau en Pilatut, kah nanompanwau wuhhog Jesus.
15.44 Kah Pilat monchanatam mahche nupuk, kah wehkomont noqut pasuk8unutche, wunnat8tamauoh, toh utt8che nupp8,
15.45 Kah wahteunk nashpe noqut pasuk8it, anin[n]umáuau muhhogkuh Josephuh.
15.46 Kah taphum wanegik hashabponak, kah wunn8kinuh, kah 8weináginuh hashabponak, & upponuh weenohkeit wadtittahhamukkup qussukquanit kah wuttinnequanumun qussuk nogqueu squontame weenohkeit
15.47 Kah Mary magdalen, kah Mary okasoh Joses: kuhkinneamwog né seepsumut.
16.1 Kah Sabboth paumushaum8uk, Mary Magdelene, kah Mary okasoh James kah Salome, taphumwog weetemunge spicesash, onk woh peyaog, kah wussissequnouh.
16.2 Kah nomp8ae, negonne kesukok neweek, peyauog weenohkeet paspishont.
16.3 Kah hettuog howan woh aumaeu tuttuppequanumunkqueog qussuk, wutch squoantamut weenohkeit?
16.4 (Kah natauwomphettit, naumwog qussuk amaunausu) newutche mo ahche missi.
16.5 Kah petutteahettit weenohkéit, nauaog wuskennunuh, appuoh muttinnohkounit, hogk8 qunni womphogk8, kah nag siaskshaog.
16.6 Kah nah wuttinuh, Ahque siaskshunk, kenatinneahwhomw8 Jesus ut Nazareth noh pametunkupppunnauutup, noh omohku matta yeu wutappein: naum8k ayeúonk toh seepsumómukup.
16.7 Qut monchek unnok ukkodnetuhtaenumoh kah Peter, noh kenegonuhkongkou en Galile, na ut pish kenaáú, neanukqueogkup.
16.8 Kah teanuk sohhamwog, kah wussemotamwog weenohke, newutche nag nunnukshaog kah chepshaog, kah matta toh unno8og howae wosketompuh, newutche wabesuog.
16.9 Yeuyeu Jesus omohkeit nompoaeu, negonae kesukok ne week, negonne naeihtauau Mary Magdalenoh uttoh waj sohwhôhteup nesausuk tahsuoh mattannitt8h.
16.10 Kah monchu wuttinnon nahog nah weechayeumoncheh, neuantamwohettit kah mauhettit.
16.11 Kah nag n8tamóhettit noh pomantam kah noh wunauwaonk, matta wunnamptam8og.
16.12 Mahche yeu, pén8we en naeihtauau nees8oh, paumushahettit, kah ahhettit wutohtimóneat.
16.13 Kah nag moncheog kah wuttinnoneau onkatogane, kah nah matta 8namptauóuh.
16.14 Ompetak naeihtauau nabo nequttuunutche, moappehhettit meetsehettit, kah wutaushkomuh newutche uppann8wohtam8ongan8: kah ummenuhketeahaongan8, newutche matta 8namptamôneau nahoh, neg nauoncheg mahche omohkit.
16.15 Kah nah wuttinuh, Onkq wame muttaohket, kah kuhk8tomók wunaunchem8kaonk n?shnoh oaas.
16.16 Noh wanamptog, kah kodchissumwut, noh pish wadchanau, qut noh matta wanamptam8g pish auwakompanau.
16.17 Kah yeush kuhkinneasuongash pish wutasukongqunnáoash neg wanamptogig, ut n8wesuonganit, pish sohwuhteaog mattanitt8h, nag pish unnont8waog wuske unnont8waongash.
16.18 Nag pish neemunáog ask8koh, kah wuttattamwehettit nishnoh nupp8ongane teaguas, matta pish 8woskhikouneau, nag pish ponamauóog wunnutcheganoash mahchenanutcheh, kah nag pish keteaog.
16.19 Nemehkuh mahche Lord ken8nont nahog, neit neemu[n]au en kesukqut, kah appu wuttinohkounit GOD.
16.20 Kah sohhamwog, kah kuhk8tomuhtéaog nishnoh ut, Lord weetanakausumont, kah manuhkehteaont kutt8wonk nashpe kuhkinneasuonganash wutasukongqunáoash. Amen.
