1.1 Paul wuttinnneumoh GOD, kah uppostleumoh Jesus Christ, neyaunag wunnamptam8onk neh pepenauonche GOD, kah samp8áonk wunnamuhkuteyeuuk ne wadchiik Manittowompóonk.
1.2 Annoósinneat micheme pomantamóonk, ne God, matta woh pann8wou, ukquoshauónah asq ahkéin8g.
1.3 Qut ne woh adt8che n nag, 8wahteauwahuwonash wuttinn8waonk, nashpe kuhk8tomwehteaonk, ne pabuhtánumimuk, ne yaunag wuttann8team8onk GOD nuppohquohsuaeneumun.
1.4 En Titus ut, nehenwonche nunnaumon, neyaunag nanwe wunnamptamóonk, kitteamonteanittuonk monaneteaonk kah wunohteaonk wutch GOD wut8shin, kah Lord Jesus Christ n8wadchanuaéneumun.
1.5 Newajeh yeu nukkonun ut Creetut, woh k8nohtáuunat nish asq ananógish, kah ayeuonnaóut Eldersog, nish noh ut keiht8tanat, neyáne keihtimunomp,
1.6 Howan mat mataunchemóunónt, nequt8hkauont, wunnechanoh pabuhtanumukqussinit, matta spunnanómuk nanwonneumoongash, asuh matta n8swehtamunegk.
1.7 Newutche nohtompeantog m8che mos mataunchem8óneau, neyane wunnanawunumunk8moh GOD: matta chápaneg uttoh unnantog, matta teanuk musq[ua]nittam8, matta weeksippam8 wine, matta togkommuwóou, matta neehnéhteao wutch nishkeneungque ánuhomóadtuonk.
1.8 Qut womontam wunnenehuwaénu8ut wekit, womonau wunnet8oh, manunáyeu, sampweussu, wunnetupanatam, qussuhhou.
1.9 Menuhkenum wunnamptamwe wuttinnowaonk, neyane kuhk8tomáuut, onk woh tapenum, nashpe sampwe kuhk8tomwehteaonk, naneeswe 8wehquetumunat, kah uppóhquetumunat neg chekéeunn8wacheg.
1.10 Newutche monaog matta n8swehtamógig, kah tahn8che keket8hkanuog, kah as8kekodteam8enuog nanáunne neg quoshqusausitcheg.
1.11 Neg wutt8n8ash m8che woh kobhamuk, nag kepuhteaog mamussu wetuómash, kuhk8tomwehteaog nish matta woh kohk8tomwehteahettegish, wutche nishkeneungque aneuhomóadtuonk.
1.12 Nagumau pasuk nehenwonche ukquoshodtumwaenom8uh n8wau, Cretiansog nagwutteae pann8waog, matche puppinashimwog, tuhkekunkqutchaog.
1.13 Yeu wauwaonk, wunnamuhkuteyeu8 newutche uhnkque ôushkom8k, onk woh nag sampweyeu8og ut wunnamptam8onganit.
1.14 Ahque kuhkeihtamwehettich Jewse nanwonchem8wongash, wutan8team8wonganú8ash wosketompaog, nish amaém8ugish wutch wunnamuhkuteyeuuk.
1.15 En pahketeahahetcheg wame teanteaguashinish pohkiyeuash, qut neg nishkhetcheg, kah mat wanamptam8gig, matta teag pohkáno, qut wuttenantam8onk kah ummetahhannitt8woh nishketeausu.
1.16 N8waog n8waheomun GOD, qut ut wutanakausuongan8wôut, ukkohkonn8waunóuh, ôhquanumukqussuog, kah matta n8swehtamôog, kah nishnoh wunánakausuonk panneunnantamwog.
2.1 Qut ken n8wash nish tapeneunkquokish wunnekuhk8tomwehteaonganit.
2.2 Keihchenúog manunnaihettich quttiánumwaenúhettich, qussuhh8wenúhettich, sampwesehettich ut wunnamptam8onganit, ut womoausuonganit, ut manunnussuonganit,
2.3 Neyane wonk keihtittamwussog, wuttinniyeuongan8 onatuh wunnetupanatamwe mittamwussissut, matta pann8wae spinnohteaenúog, matta weeksippamwaenúog, kohk8tomwehteacheg wanegigish.
2.4 Onk woh kuhk8tomauôog wuskittamwussoh manunnissinneat, 8womononaóut wessukóouh, 8womononáóut wunneechan8oh
2.5 OOwaantamunnaóut, kohkonantamunnaóut, apitcheg wekuóut, wunnetuog, n8swehtawaog nehenwonche wessukóuh, ne wuttinnowaonk GOD matta blasphemaongan8ut.
2.6 Neyane wehquetumau wuskenuog waantamunnaóut.
2.7 Nishnoh ut wame nahteteash kuhhog uhshuónat en wunanakausuonganit; ut kuhkuhk8tomwehteaonganit matta aninn8onk, quttianittuonk, kah pahkesuonk.
2.8 Sampweyeuonk, ne matta woh mataunchem8wontam8muk, noh panneyeuit wutche ken woh akodchu, matta teag machuk kuttukk8unnaóut.
2.9 Nanompassum wuttinneumunneunk, wunn8swehtauwonaóut nehenwonche wussontimóm8uh, kah 8ne wussukkitteakónaóut nishnoh ut, matta wonk wunnamp8hamauónaóut.
2.10 Matta komm8t8unnaóut, qut nahtuhkonat wame paubuhtanittuonk, onk woh wunnehteauog ukkuhk8tomwehteaonk GOD k8wadchannuwaenúmun nishnoh ut.
2.11 Newutche ukkitteamonteanitteaonk GOD, ne paudtauom8uk wadchanittuonk, nauwee[h]tauont wame wosketompuh.
2.12 Kukkuhk8tomungqun, onk kohkon8waog mattannitt88onk, kah mattaohkée matchekodtantam8ongash, woh kummanunne, kussampweusseáe kah manittóoe pomantamumun, yeu muttaohket.
2.13 Askouwompattamunat ne wunnanatamwe annoósuonk, kah wussohsumwae nogqussuonk masukkenuk GOD, kah n8wadchanuwáeneumun Jesus Christ.
2.14 Noh maguk wuhhogkuh wutche kenawun, woh kummanouhikqunnanónut wutch wame matcheseonganit, kah uppahketeauónat muhhogkuh chippe missinninnúog zealousue wunanakausitcheg.
2.15 Yeush n8wash kah wequetush, kah aushkoash nashpe wame quttianatuonganit, ahque howan jishanumukqush.
3.1 Mehquontamwahuash wuttagwappehtamunnaout negonneyeu8gish, kah m[anuh]kagish, n8swehteauonat magistratsuog, quoshwehtamunat nishnoh wunanakausuonk,
3.2 Matchenuhteok howáe wosketomp m8hm8skumuhteok, nanouussek, nah[ti]nahettich wame wosketompaog wame manunissuonk.
3.3 Newutche nenawun wonk momansh nummattammag8munnónup, matta n8swetamómunnonup, nutas8kekodteamumunnónup, nuttusemunnónup m8cheke matchekodtantam8ongash, kah wekontam8ongash. nuppomantamumunnónop ishkauƒnittuanganit nussekeneasimunnónup, kah sekeneaittimunnónup.
3.4 Qut mahche nahtitteadt, ukkitteamonteanitteaonk, kah 8womoausuok God k8wadchanuwaeneumun, nogque en wosketompaog.
3.5 Matta nashpe sampweusseáe anakausuongash, nish aseágish, qut neyáunag ummonánitteaonk ne wadchanukqueog nashpe wuske wonk wunnechan8e kutchessumóonk, kah nashpe k8wusk[h]ikqunnanonut wunnetupanatamwe Nashauanit.
3.6 Ne m8cheke sokenumungqueog nashpe Jesus Christ k8wadchanuwaeneúmun.
3.7 Onk sampwogquánumitteaog nashpe ukkitteamonteanitteaonk, woh kutayeuwutteamun nompeneuónat, neyaunag annoóntamoe micheme pomantamóonk.
3.8 Yeu wunnamptamwe unn8waonk, kah yeush nukkodtantam nagwutteae kummenuhkeiuneat, onk nag wanamptauoncheg God, woh áhchue usseog wunanakausuongash, yeush wunnegenash, kah wutcháyeugongann8ash wutch woskotompaog.
3.9 Qut chippehtash as8ke nat8tomwehteaongash, kah pometuongash, kah penuanittuongash, kah m8hm8squttuongash papaume naumatuonk, newutche nish matta wutchayeuonganunn8ash, kah tahn8cheyeu8ash.
3.10 Wosketomp noh heretikuit, mahche pasukqut kah neesit auskomóg, pogken8k.
3.11 Wahteaueóg noh ne ániyit, noh omp8uhchikohko[u], kah matcheseu, noh spunnonau wuhhogkuh.
3.12 Ann8nog Artemas en kuhhogkat asuh Tychikus, menuhke kodpeyaauseh ut Nicopolis. newutche nummahche kesantam na nuppopónsinnon.
3.13 Zenas wuttinnaumatuonganenin, kah Apollos menuhke nag ogguhse weechau, ahque teag quenauwehikquehettich.
3.14 Kah yeug wadchiitcheg nuhhogkanónut, netuhtauwehettich ussenat wunanakausuongash, wutche wunauwohteaongash wutch matta woh ummeechumméinnaóut.
3.15 Wame neg weechiyeumutcheg k8wonkumukquog, wonkum nag womonukqueagig ut wunnamptamunat, kitteamonteanittuonk weetomuk8k wame. Amen.
Epilogue
