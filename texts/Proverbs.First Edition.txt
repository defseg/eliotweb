1.1 WAantamweyeuónganash Solomon wunnaumonuh David, ketass8t ut Israel.
1.2 Wahteounat waantammoonk, kah kuhk8tomuhteaonk, naumunat wahteaue kutt8wonganash.
1.3 Attumunumun ukkuhk8tomuhteaonk waantamoonk, wunnomwayeuonk, kah 8sittumoonk, kah sampweusseonk.
1.4 Ayimauun as8tuog teanuk wauhtamun, wuskenin waantamunat, kah natwontamunnat.
1.5 Waantam kuhkeitam, kah nano wahteauun: kah wohwohtamwe wosketomp, peyaa[n]tamun waantamwu kodteaquttuonk.
1.6 Wauhtamun waántamweyeuonk, kah uttoh anatam8m8uk wussuwonganash waantamweenin kah siogkeyeuonganash.
1.7 Wabeuonoonk Jehovah ut kechisin waántamoonk: qut as8tuog ukkohkonantamunneau waantamoonk kah kuhk8tomuhteaonk.
1.8 Nunnaumon, n8tash ukkuhk8tomuhteaonk k8sh, onk ahque ohquanum wuttinn8waonk kokas.
1.9 Newutche pish nompakouunash kuppuhkukqut: kah wunne ogqunnumaongash ut kussittippukanit.
1.10 Nuñaumon, matcheseaenuog waeetimahettit, ahque wunnamptau.
1.11 N8wahettit, weechainean, askuhhumuttuh nushehteaonk, puttogqueetuh tahn8che nushonat wosketomp.
1.12 Mussoshqutteuh keteaeu onatuh weenohke, onk mamisseu onatuh posekin[-]nutcheg.
1.13 Woh kummishkomumun wame magoadtikish weenaieetuongánash woh numwameechumuhteamun kekinonash ummaumachiyeuoash.
1.14 Tannohtoadtue weetshainnean, tatatuppadchanummuttuh
1.15 Nunnaumon, ahque weechau, ahque ush neahettit.
1.16 Newutche wusseetooash quohquemoash en matchesenat, onk kenupshaog en nusheuhkonat.
1.17 Wunnamuhkut tahn8che ponhashábpun naumohettit psukseesuk.
1.18 Kah askuhhumwog wusqwheongan8: puttogqueteaog wuhhogkaoh, nehenwonche pomantamwongan8,
1.19 Ne nnih ummayou wassaume kodtutteogig anuhomauwáonk, amaunumuk ukketeaonk noh ohtunk.
1.20 Waantamoonk wodtauohtongqussu ut poquodchik, kussont8wam8 ut maikontu.
1.21 Kogkussapwaou adt mishóemuk, ut wohshinumun squontamash: ut otanit n8wom8 ukkut8wonganash.
1.22 Toh utt8che, as8keogish, k8womantamumw8 ass8tuonk, onk maman8antamogish, onk mattammag8weogish kussekenamw8 wauteáonk.
1.23 Quinnuppek aushkomunòg: kusseh, kussokenumanumw8 nunnashauonk: kuttayimanumw8, wahteauun nukkutt8wonganash.
1.24 Newuthce k8weekomunumwop, kah matta kutunnantam8unneau: k8wohwohtinnumanumwop, kah wanne howan tohwuttintupántam8un.
1.25 Qut kummishonantamumw8 wame nukkodteaquttaum8onk, matta kummáumounneau nutaushkômuwaonk.
1.26 Pish kutahánehtaanumw8 unkapunaogk, pish kummomontauonumw8 k8wabesuonkan8 peyauonukqueog.
1.27 K8wabesuonkan8 peyaum8uk, onatuh paguanuonk, kuppaguanuonkan8 peyaum8uk, onatuh mahshittahshik, nanakompanaonk kah wuttamanatam8onk peyauonukqueog.
1.28 Neit pish nuppeantamunkquog qut mátta pish nomp8homauoog, pish natinneahukquog nomp8aeu, qut pish matta namhukk8og.
1.29 Newutche sékeneámwog wahteauonk, onk matta pepe[m]m8og qushaonk Jehovah.
1.30 Matta unnantamóog neemunnumun nukodteaqutteam8onk wutjishantamuñea[u] wame nutauskomuwáonk.
1.31 Yowutche pish meechwog ummeechumuonkan8 nehenwonche ummayou, pish wamepoog nehenwonche [a]kkinn8nittuongan88ash.
1.32 Newutche wussasegenam8ongan8 ass8tuog pish wunnushhukqunneau: onk 8weenauwetuongan8 mattammagwog pish uppaguanukqunneau
1.33 Qut wuttinnaiin howan kuhkeitaiit, pish ayeu tôh adt mo nunnukquodtinn8k, pish mánunnohteau ut mo wabesumuk woskéhhettúonk.
2.1 NUnnaumon attumunnuman nukkutt8wonganash, kah wadchanuman nuttinn8waonganash kuhhogkat.
2.2 Nemehkuh kuttahch8sittamun waantamôonk, kuttah kodtantam wáhtamun.
2.3 Nux n8swuttuman wáhteauonk, mishont8waan wutch wohtam8onk.
2.4 Natinhaman onatuh silver, kah ummenuhkodtinneáhamun onatuh adtúhtouw[u] nompak8uunash.
2.5 Neit pish k8wáhtamun qusháonk Jehovah, kah pish kenampteuh waheaonk Manit.
2.6 Newutche Jehovah ummagun waantamóonk, wutch wutt8nut wahteauonk, kah wohwohtamóonk.
2.7 OOwadchanumauon sampweseaenuh wunnamuhkut waantam8onk: noh ogquneg nag sampwe aoncheg.
2.8 Nanauhteau mayash 8sittám8onk, kah wunnánaihteauoh ummayou waneetupanatamunutcheh.
2.9 Neit pish k8wahtam sampweusseonk & 8sittam8onk, kah sampwe neepauonk, kah nishnoh wunnegen may.
2.10 Waantam8onk petutteom8uk kuttahut, kah wohwohtam8onk weekog ut kukketeahogkôunit:
2.11 Wohquoantamóonk pish k8wadchanuk, wohwoht[á]m8onk pish kenannaáhuk:
2.12 Woh kuppohquóhwunnukqun wutch ummayut matcheetouénin, wutch wosketomp mág8adt.
2.13 Nagkodtugeg sampweneepaúe mayash, ônat mayut pohkenahtu.
2.14 Weekontogig matchesenat, womontogig ummishegskiyeum8 matcheetowog.
2.15 Ummayou woónki, kah mishegskiyeuog wutaonganit.
2.16 Woh kuppoquohwhunnukqun wutch penuwóhteáeu mittumwossissit, wutch penuwóhteáut, noh 8nónt8wohkóngk8an weeche kutt8wonganash.
2.17 Noh wannánu[m]ont neh nánauunukuhpoh woskó[n]tog, kah w[u]nanatam 8n8wáonk um-Manitt8moh.
2.18 Newutche week nóhteáshin en nuppunat, onk ummayash en nápukig.
2.19 Howan âsukauont, matta wonk quskú, onk matta sogkunnum8un may pomántam8wonganit.
2.20 Woh kuppómusham ummayeuwóut wunneét8oh, kah kuppiúhshukqúsham ummayeuwóut wunneetuog.
2.21 Newutche sampweneépaútcheg pish wutahtuog ohkeit, onk pannuppu wunnetuoh pish ne ohteau.
2.22 Qut matcheetuog pish tummehtawóog wutch ohkit, kah pannéaóncheg pish pohquodchâbukkinnóog nâ wutch.
3.1 NUnnaumón, ahque wun[à]num nukquihtamonteáonk, qut kuttah nannáiteaj n[uttinn]8waong[an]ash.
3.2 Newutche quogquo[n]ukkesekodtash, kah sepepomantammóonk kah wunóhtáonk pish kukk8tinuhtau[una]sh.
3.3 Ahque ohquánumugqush monaneteáonk kah wunnomwayeuonk; kushpinush kissittippúkanit, wussuhkhum8h uttôh adt m8sag kuttah.
3.4 Nemehkuh woh kenàmteoh kitteamontánetuonk kah wunnegen wóhtám8onk anaquabit God kah woskeetompaog.
3.5 Wunamptau Jehovah nashpe mamusse kuttah, kah ahque kenuhkash nehenwonche k8wóhwohtam8onk.
3.6 Ut wame kummayeuôut sâmp8wáâus, kah pish kukkuhquttumunk kummayash.
3.7 Ahque waantash nehenwonche ut kuskesukqut: qush Jehovah, kah amáish wutch matcheseonganit.
3.8 Pish wuneiyeu kéenwee, kah wéin ut kuskônash.
3.9 Quttiánum Jehovah nashpe k8weenaieékuonk, kah nashpe kakénúmunash, neadtahshe nekitteauan.
3.10 Nemehkuh pish kek8óash numwameéchumúash wutche kummishshégeteaúonk; kah kuppressumash pish wuttitchuanash wusku wine.
3.11 Nunnaumón, ahque man8wóntash sasamakouhuwaonk Jehovah, asa sauwunukon wuttáttagkómuw[á]onk.
3.12 Newutche wamónutche Jehovah, wussasámatáhwoh, onatuh wut8shimau wunnaumonuh, howan wâmononche.
3.13 OOnanumau wosketomp naméhteunk waantamóonk, kah wosketomp ohtunk wóhwohtamm8onk.
3.14 Newutche wutanaqushaonk, negonne wunnegen onk anaqusháonk silver, & anúhhomauwaonk onk páhke gold.
3.15 Anue mishôadtu onk rubies kah wame teanteaquashinish kodtantámanish, matta netatuppe náno.
3.16 Sepepomantamôonk wuttinnohkôunit, onk umménadchéanit, weenauweetuwonganash, kah quttianatúonk.
3.17 Ummayash weekontamwe mayash, onk wame wuttâonganash wunnohteaonganúóash.
3.18 Nagum matugk pomantammóonk ut neg sâgunoncheg, onk nish noh pasuk 8nanumau âtumúnonche.
3.19 Jehovah nashpe waantamóonk ummenuhkehtaun óhke, kah 8wohwohtam8onk ummenuhkehtaun kesuk.
3.20 OOw[a]hteauonk s[ó]hwutau8m8 mósohkúhquónoh, matokqsash puppúnsha[a]sh néechepâg88.
3.21 Nunnaumón ahque amahettich wutch kuskesukqut: wadchanash wunnamúhkut waantamóonk kah wohquoantamóonk.
3.22 Nemehkuh na pish keteáonk kukkéteahogkonut, kah wunneetuonk kukquttonkanet.
3.23 Neit pish kuppómusham mayut matta nukquodtinn8ut, onk kusseet matta pish togkussittassun8.
3.24 Seepsinan, matta pish k8wabesu, onk pish kusseepsin, kah pish k8wétekouem.
3.25 Ahque wabesuontash tiadche wabesuonk, asa paguanuonkan8 matcheetowog peyaúm8uk.
3.26 Newutche Jehovah pish kutómpatissunówonk, pish naná[?]hteau kusseet wutch náshpishónuttinneát.
3.27 Ahque wewhébetinsh k8nusseonk wutch noh anontuhquahukquéan, ohtaúan menuhkésuonk noh en ussénat.
3.28 Ahque us ketatteámong monchish, onk peyaush, saup kuttinnumaush, ahtaúan.
3.29 Ahque natwóntash matchenehéonk ketateámong, matta chadchepánumukk8e k8weetatteaúmuk.
3.30 Ahque tahn8che mekáus wosketomp, matta woskehukk8an.
3.31 Ahque ishkâuâus mukk8kinnùaénin, kah ahque pépenash náwhuttinsh wutusseonganash.
3.32 Newutche mishshékski meechanuttamm8onk ut anaquabit Jehovah: qut ukkeému unnantam8onganash wuttinnon samwèusseinneau.
3.33 Wutónkap[ú]nuhteaonk Jehovah óhteau weekit matcheetou: qut 8nántam wutâyeuonk sampweusséaen.
3.34 Wunnamuhkut mánauánumau mánaantamwénu: qut aninnumauau wunneetupanatam8onk óhhohpánutche.
3.35 Waantamwog pish wutáhtaunneau sohsum8onk, qut akodchuonk pish wutunkquatunkan8 mattammáguog.
4.1 NOOtam8k, mukiog, kuhk8tomuhteaonk wut8shimau, onk kuhkeihtam8k wahteoun wohwohtamoonk.
4.2 Newutche kittinnumanumw8 wunnegen kuhk8tomuhteaonk: ahque ahquanum8k nuttinnaumatuonk.
4.3 Newutche mo neen wunnaumonuh n8sh nukkitteamonteanumwu womonuk nokas.
4.4 Onk nukkuhk8tomunk, nuttinuk kuttah wadchanitch nukkutt8wonganash, nanaáhteâash nuttinn8waonganash, kah pomantash.
4.5 Ahcheuteaush waantamóonk, ahcheuteaush wóhwohtam8onk, ahque wunántash; onk ahque qushkish wutche nutt8ne kutt8wonganash.
4.6 Ahque ahquoantash, kah pish kutáskhómm8óntamunk, womontash kah pish kenanái[ẋ]ik.
4.7 Waantamóonk negonne wunnegen, yowutche, ahcheuteaush waantamóonk; onk woáme áhchuwéhteánish, ahchuwéhteaush wóhwohtam8onk.
4.8 Waeénô[s]h waantamóonk, kah pish k8waôpinuk, pish kuppás8k quttiánuttinneat womantaman.
4.9 Pish kittinnúmunk kuppúhkukqut wunneetue nompuhk8suonk: sóhsum8e chétuhquab pish kuttinnumunk.
4.10 N8tash nunnaumon, attumunush nussuongash, onk pish kuppomantam monatash kodtumóash.
4.11 Kukkuhk8tomaúunup mayut waantammoonganit; kussagkompagununup sampoi mayut.
4.12 Pomusháan matta pish teag k8tammehhuk8, onk quogqueán matta pish kuttogsittassun8.
4.13 Menuhkinush kuhk8tomuhteáonk, ahque ponun, wadchansh newutche n$noh kuppomantamóonk.
4.14 Ahque petutteash mayeuwóut matcheetuog, ahque ûsh wutáonganuóut matcheetuog.
4.15 Chippúnash, ahque noh kishke pomushash, qushkish, kah monchish.
4.16 Newutche matta woh kouwéog, matta woskéhuwáhetteg; ukkouweongan8au maumunai, wanne howane képonteáhetteg.
4.17 Newutche meetchwog matcheseae petukqunneg, 8tattamwog mak8kinn8wae wine.
4.18 Qut ummayou sampwéusséuenuog onatuh wóhsam8e wequái, wôhsúhtau m8chek kah m8cheke pajeh puhshaquod.
4.19 Ummayou matchetowog, onatuh pohkenai, matta wahteauóog teauguas togkussittassunáhettit.
4.20 Nunnaumon kuhkeihtash nukkutt8wonganas, ahchúsitash nuttinn8waonganash.
4.21 Ahque amaéhettich kuskesukqut, wadchanash ut nôeu kuttahut.
4.22 Newutche ukketeaongan8 ut neg náméhteunkig, onk neetskesuonk ut wame weyausuóut.
4.23 Naneaihteash kuttah nashpe menehteanittam8onk wame: newutche na ne wâm8uk keteáonk.
4.24 Pogkeetash kummógk8wáonk, onk nôadtoush musquanatamwu mussissitt8nash.
4.25 Pâôhsukke mónneash, onk kenádteashkesukquash pâohsukodtáomphettich.
4.26 Natwontash kusseetoe may, kah wame kummayash menuhkeshettich.
4.27 Ahque ûsh kuttinnohkôunit, asa kummenad[c]heânit: ontatoush kusseet wutch matcheseonganit.
5.1 NUnnaumón, kuhkeihtash n8waantammóonk, kah ahchúsitash n8wóhwohtámm8onk.
5.2 Woh kenánaaihteoh wohquoantamóonk, onk kussissitt8nog woh nanaaihteauog wahteauonk.
5.3 Newutche wussisset8nash penuwohteae mittumwossis, ogqueneunkqut[a]sh pápunneposhunt hony-comb: wutt8n m8cheke m8si onk pummée.
5.4 Qut maumachish weesogkon onatuh wormw8d, unnugkeni onatuh éhtáikénag togkódteg.
5.5 Wusseetash aùmoash nuppúnnat, wutantannéhtuongash kogkôonum8m8ash chepiohkomuk.
5.6 Ishkont kenatwontam pomantamwaeu may, óhsowúnnum ummayash woh mó k8wahteounash.
5.7 N8tiegk yowutche kenaau mukkiog, kah ahque amaéhtam8k nutt8ne kutt8wonganash.
5.8 Ontatoush kummay nôadtut in noh wutch, ahque pas8sukaush 8squoant ut wekit.
5.9 Ishkont kukqúhtiánutteáonk kittinnumau onkatogig, kah kukkodtum8mash ut chénouaúsuénútu.
5.10 Ishkont penuwohteáog numwohtóog k8weenaueétuonganash, onk kutanakausuonganash ohtáash penuwohteáog wekouóont.
5.11 Onk maumachish kummau: k8weyaus kah kuhhog máhtupaém8uk.
5.12 Onk kussim uttoh nuttinsekéneaúmun kuhk8tomuhteáonk, onk nuttah wutjishontamun áushkómuwáonk.
5.13 Matta nutussen toh an8wáhettit nukkuhk8tomuhteaénuog, onk matta nutahch8sittauóog kuhk8tamáiitcheg
5.14 Nahen n8wameussenah matcheséonk ut nôeu moiéonk kah mukkinneonganit.
5.15 Wuttattash nippe wutch nehenwonche k8thamonganit, onk pomitch8wan wutch nehenwonche tohkeekomut.
5.16 Kutohkeekom8wash pomitchuwadj, onk sepu8wudj nippe ut otanit.
5.17 Qut webe nehenwonche ken kuttaiheash, m[a]tta weeché wutch penuwohteaeu.
5.18 Kuttohkeekom 8nánumunaj, onk weekontash weeche kummittamwus woskenuean.
5.19 Onatuh$yeu8itch womoausik qunnegq, onk wunneetu aiump, wohpannog taphukqush nágwutteaeu, onk mishshu womontash nagwutteaeu 8womoausuonk.
5.20 Onk tohwutch, nunnaumon, woh mishu womonat penuwohteae mittamwus, onk kukkenapean wohpannog penuwot?
5.21 Newutche wutusseonganash woskeetomp ohtaash anaquabit Jehovah onk wunnatwontamunash wame wutaonganash.
5.22 Nehenwonche ummatcheseonganash pish wunneemunukqunash noh matchesit, onk pish tattagkuppissu nashpe ummatcheseongane keneepissuongash.
5.23 Pish nupp8 ut mo kuhk8tommôutteineat, onk nashpe missi wutass8tuonk wóónu.
6.1 NUnnaumon quoshaumonushádt kéetomp, togkodtomauutteog kenutchegan8ash penuwoht,
6.2 Kutohqunok kutt8wongánash kutt8nut, keneemunuk kutt8neu kutt8wonganash.
6.3 Yeu ussish nunnaumon, onk pohquawus kuhhog, peyauan wunutcheganit keetomp, monchish, [n]ohpash, kodwunnomwah keetomp.
6.4 Ahque koúish, ahque kogkouéquash.
6.5 Pohquawus kuhhog onatuh aiump wunnutcheganit adchaen, onk onatuh psuksesuk wunnutcheganit pepémoaén.
6.6 Aush anunnekqséhtu sásegenama[n]h, natwontash wutusseonganash, onk waantash.
6.7 Uttiyeu wanne sagkompágunnúadt, asa kuhk8tommuhteadt, asa nanaanuaénin.
6.8 Quashaeitam ummeetsuonk nepunái, onk mohmóunum ummeetsuonk ut képenumwahettinneat.
6.9 Tohunnukkukqueu kukkoúwem saségenaman? ahquompak kutómohkem wutch kouéneát?
6.10 Nutohguhse nukkouem, nutohguhse nukkogkouéquom ohguhse n8wewhépunum nutcheganash en kou[e]nat?
6.11 Nemehkuh pish kummatchékuonk peyau onatuh penuwot, onk kukquenaihhukk8wonk onatuh matwau.
6.12 Matchetou, matcheseaén pomushau ummogk8waonganit.
6.13 Sissipikquoshau, kutt8 ut wussetit, kuhk8tomuhteau wunnutcheganit.
6.14 Mishikski ut wuttahut, natwontam woskehuwaonk yaoyatche, seséaanteau[Ẋ]musquanittuonk.
6.15 Yowutch pish wutonkapunaonk tiadche peyaum8, teanuk pish sukqushau wanne aninnumwonkaninno.
6.16 Yeush nequtta tahshinash Jehovah wutjishontamunash, nux, nesausuktahshinash wunnehchantamunash.
6.17 Pittuanumunneungqussuonk, pann8waeu menan, kah menutcheganash tahn8ché nushshehteaum8gish.
6.18 Metah natwontog matche nantam8onganásh musseetash kogkinnuppishaash quogquen woskehuwonat.
6.19 Pannowaéu wauwodt n8wodt pann8wayeuonganash, onk yeuoh seseanteadt musquanittuongánash k8wutche weemattittuog.
6.20 Nunnaumon nanaaihtaásh k8sh wuttinn8waonganash, onk ahque ohquanum wuttinn8waonk kokas.
6.21 Kishpus kuttahhut nagwutteaeu, onk kishpus kussittippukanit.
6.22 Moncheanish, pish kuss[a]gkompagunuk kouwean pish kenanauwehik, t8keanish pish kukkeket8hkunk.
6.23 Newuthe wuttinn8waonk wequananteg, naumatuonk wequaeu, onk kuhk8tomúhteaé aushkontuonganash, may keteaonganit.
6.24 Kenanaáihik wutche matchemittumwossissut, wutche k8nontowohkonk8nat penuwohtae mittamwussis.
6.25 Ahque na[n]wun8dsquaash 8neetuonk ut kuttahut, káh ahqúe neemunukqush ummomounóh.
6.26 Newutche nashpe kogkeusquaeu umittamwossis wosketomp uppás8qun kodchuhkeu petukqunnunkanit, kah mamussue mittamwus ayeuwuttam mishóadtue kukketéaonk.
6.27 Woh wosketomp neemunnum n8teau wóhpannoganit, kah wuthogk8unash woh mat chikóhtau[n]n8ash?
6.28 Sun woh howan pomushau móhkossátu, kah wusseetash woh mó chikohtán8?
6.29 Ne wutogqunneunkqussin nummâumaont weetatteamunguh, wuttinnáiin howan maussinont, mat pish mo matchesu.
6.30 Wosketompaog matta wutjishánumóuh komm8towaénu, komm8tik tapheunt ukketeahogkonoh, kodtupwudt.
6.31 Qut naméhhit, nesausuktahshit pish wutteashit magun, pish 8wame magun neádtashadchásuad ut weekit.
6.32 Qut mamúhsit, qunáihhukquoh wóhwohtam8onk, noh ásit uskoméhheau ukketeahogkonoh.
6.33 Chadchétahwhuttúonk, mishanánittuonk wut[t]umhoúun, kah wutchohkésuonk matta woh jiskhomm8un.
6.34 Newutche umm8sumáonk umm8sqheuh, yowutche matta pish kitteamonteánumoh tohutt8che sasamatáhwhut.
6.35 Matta wunheoncheéinoh ôadtúhkonadt, onk matta tapheâu anninnumaúat teaguash monatash.
7.1 NUnnaumon nanaihteash nukkutt8wonganash, kah wadchanumau kuhhog nuttinnaumatuongash.
7.2 Naneaihtaash nuttinnaumatuongash, kah pomantash, kah nuttinn8waonk onatuh kittinnuskesuk.
7.3 Asséhpis kenutcheganit, wussuhk8h ut m8[n] kuttahut.
7.4 Us waantamm8onk nummissis, onk us wóhwohtam8onk, natonkqs.
7.5 Onk woh kenanaihukquog wutch penuwohteáe mittamwossissit, onk wutch penuwohteáut, uttiyeu wânónt8wohkónkquean.
7.6 Newutche nukkinnogkenéganit ut nekit n8samp nukkinnogkenéganit
7.7 Nunnau k8wutche ass8tuog, nunnau k8wutche wúskenesog, wuskeu matta ahtó8 wóhwohtam8onk.
7.8 Paumushadt mayikontu kishke upp8t$saau8mut, au mayut en weekit.
7.9 Paúpakinásik wônonk8uk, pohkenittipukok.
7.10 Onk kusseh, nogkishkauau mittumwossissoh, wunn8[h]ôsu wutusseongan8 kogkéeusquáog, onk ass8kekodteaúm8 wuttah.
7.11 (Mishóntuau, pittuánumou, wusseetash matta weégotteamunn8ash weekit.
7.12 Momanch poquadchik, momanch mayut, onk askuhwheteau nish$noh ut p8tsai.
7.13 Nemehkuh wutóhqunuh, wutchipwutt8náp8h, matta qusheuwâou, wuttinuh,
7.14 Wunnohteae mag8onganash nuttahtaun, yeu kesukok nutussen nukquóshaumáonk God.
7.15 Yowutche nuppeyaum kenogskaush, kumménuhkodtinneoush, onk kenam[h]esh.
7.16 N8nanuhteaup nutappin, putogwhonganash ut tapistry, kukkóshkhôsuash, wompanak Egypt.
7.17 N8wáeetemungqutteaúunap nuttappin weeche myrrhe, aloes, kah cynamom.
7.18 Peyaush tâpuwómonittitteuh yean mohtompog taphettitteuh.
7.19 Newutche nasuki matta appéi, nôadtit aui.
7.20 Nemompáai, pish kumma peyau nautt8che kuhk8wop.
7.21 OOnant8ánumauwonk 8namptamun; 8nant8ânumauwaonk wutch wussóhkauoh.
7.22 Wutassukáuoh onatuh ox kodnushit, asa onatuh mattamog tóhtogkupanit ut stocks.
7.23 Onk nô pajeh mas8tamauut wusqun, ontauh psukseesuk kanupishont en oppéhannit, matta wahteauoóun nawuttit nishikqunat.
7.24 Yowutche kuhkeihtaeg, woi mukkiog, kah ahchúsittam8k nukkutt8onganash nutt8nut.
7.25 Ahque kuttah ônch ummayut, ahque waonch ummayut.
7.26 Newutche kepuhteau monaoh, wosketahwhutcheg, kah monaog menukosketompaog, wunnushuh nahog.
7.27 Week may en chepiohkomukqut, unûshun weetu nuppóonk.
8.1 SUnnummatta waantamóonk mishontowau? onk wohwohtamm8onk sun$mat wuttauwohtongqussu?
8.2 Neepau kussóhkóiyeuut, onk kishke mayuk.
8.3 Wéqutteam8 squontamut woh wutch petutteamuk ut otanit, pétutteaonganit squoantamut.
8.4 K8wekomunumw8, woi woskeetompaog, kukkinn8númw8 woi wunnaumonuh wosketompaog.
8.5 Woi mattammag8we[ó]gish, wahtam8k waantamóonk, onk ass8kéogish, kuttahh8wóog wohwohtammohettich.
8.6 N8tam8k, newutche nussim wunnégenash, wóhshenumon nussisset8nash sampoiyeuash.
8.7 Newutche nutt8n yeúm8 wunnomwáyeuonk: matchetowonk wunnechânittamunash nussissitt8n.
8.8 Wame kutt8wonganash ut nutt8nut sampwéyeuonganash matta teag meshikskáno, asa woonkan8 ut naghok.
8.9 Wame nukkummatash n$noh wautog, onk sampoi namehteahettit wahteauonk.
8.10 Attumunnum8k nukkuhk8tomuhteaonk, kah nukkummatta silver, onk wahteauon, nukkummatta pohkag Gold.
8.11 Newutche waantammoonk negonne wunnegen rubies, onk wamé teaguassinish woh kodtantamukish matta netatuppu.
8.12 Newn waantamoonk n8weetom wahteahteoonk, nummiskom wahteaue natwontam8ongash.
8.13 Qushaonk Jehovah ne sekeneam8onk matchesoonk, pitchanumoonk, ehchanumoonk, matcheseongane may, onk mogiksk8waonk, nussekeneamunâsh.
8.14 Kodteuhqutteam8onk, nutaihe, kah wunnamuhkut waantámoonk, nen wohwohtam8onk, nummenuhkes.
8.15 Weeche neen santimoog nanaanuaog onk puppas8tumwog wussitumwog sampweusseonk.
8.16 Nashpe neen puppas8tamwog nanauanuaog, káh weenaieetuog, kah wame wussittamwaenuog muttaohket.
8.17 Nowomonoog womausitcheg, kah natinneahitcheg nompoae pish namhukquog.
8.18 Weenaieetuonk kah quttianittuonk n8weechiyeumukquog, nux sepahtauun weenaeetuonk onk sampweusseonk.
8.19 Nummeechumuonk negonne wunnegen onk ne gold, kah nutanuhomonteaonk onk pahke silver.
8.20 Nussagkompagunnuam en mayut sampweusseonganit, ut nashauwe 8sittamm8ongane mayit.
8.21 Onk woh nutayumauoog womonukqueaneg, ahtauun weenaietuonk, kah pish numwohtuh wunnompak8un8ash.
8.22 Jehovah nutappetunkup ut weske kitchissik ummay, negonnaeu onk nukkonu wutanakausuonganash.
8.23 Mo nupponit wutche machemohtag wutch weske kutchissik, negonaeu onk ahkeyeuok.
8.24 Asq m8nôan8k nuppas8wutteanuh, asq tahkekommuunn8g na numwohtop nippe.
8.25 Negonaeu, wadchuash asq wannuhtan8g, negonaeu wadchuash nuppas8wutteap.
8.26 Asquam áyeum8g ohke, asa ohteakónash, asa kôsuhkôan8g papishásqunn8g yeu muttaok.
8.27 Nanashwêtog kesukquash, na mo nuttaiin: ayik puttukqui ut m8nâiyeuut.
8.28 Manuhkéhteunk matokqs ut wóhqut, manuhkêhteunk tóhkekom8ash wutch m8naiyeuut.
8.29 Anúmmaont ketahhanoh ukquihtamaonganuh, nuppe woh mo onkouaûmun8 toh ánont, uttoh án8wodt menúhkohtáuonk ut ohket.
8.30 Neit n8weechaiyeumop, nagwutteáeu n8weétom, nagwutteae, mo nen nuttápeneunk, nagwutteáeu nummuskouánatam ut anaquabit.
8.31 Nummuskouánatam ut woh wâdattimukish ut ohket, onk nuttápenéaw[ó]nganog wunnaumonáoh wosketompaog.
8.32 Yowutche kuhkéihtaeg woi mukkiog, newutche 8nanumóog áoncheg nummayut
8.33 N8tam8k kuhk8tomuhteáonk, kah waantam8k, ahque ôhquoantam8k.
8.34 OOnanumau wosketomp noh n8tiit, askuhwheeteadt asekesukokish n8squoantamut, pahhit ut n8squoantame upassit.
8.35 Newutche howan naméhhit, namehteau keteáonk, onk pish ohtau kitteamontánitteâonk Jehovah.
8.36 Qut noh matchenéhet, woskéhteau nehenwonche ukketeahogkonuh: wame nag sekeneáitcheg womontamwog nupp8onk.
9.1 WAantamóonk waeékitteop, waantáhhamup nesausuk tahshinash uppusseash.
9.2 Nushop uppuppinashimwoh, ukkinukkinumum 8wineum, onk pakodche nanashwéetam wuttautashpimuk.
9.3 Ann8nop wunnonksquomoh, wuttauwatongqussu kôgkussuhkôagish 8tanash.
9.4 Howan as8kit, peyonch, onk noh quenauhikqut wohwohtam8onk, wuttinuh;
9.5 Peyunk meetsek nuppetukqunneg, wuttattam8k wine uttiyeu konnukkinumup.
9.6 Ohquoantam8k as8kutcheg, onk pomantam8k, onk monchek en mayut wohwohtamunat.
9.7 Nnoh áuskomont mamanauwontamoh, ayimauau wuhhogkuh mishanánittuonk, onk n$noh áuskomont matcheetouoh, ayimauau wuhhogkuh chokésuonk.
9.8 Ahque aushkom mamanauwontam, ishkont kutjishanumuk: aushkom waantam, onk pish k8womónuk.
9.9 Kuhk8tomau waantam, onk unnáno waantam, kuhk8tomau sampwéusseaen, onk wunnashpékeu kodnetuhtaúonk.
9.10 Qusháonk Jehovah ut wuske kutchissin waantammóonk, onk 8wahteauonkan8 waneetupanatogig, wohwohtam8onk.
9.11 Newutche numm8chekèhtaánash kukkesukkodtumash, onk kukkodtumómash pish monatash.
9.12 Waantaman, pish kenússe waantam, qut mamanowantaman, ken nusséu pish kenussahtauun.
9.13 Mattamágweu mittamwus mishontowau, as8tu matta teag wahteaúou.
9.14 Newutche appu 8squoantamut ut weekit, appuonganit, qunohquodt 8tanit.
9.15 Wehkomon paupomshacheg neg paâsukqushacheg.
9.16 Howan as8kit peyonch, onk quenauwehukqunutche wohwohtam8onk, wuttinuh,
9.17 Komm8towongane nippe weekon, onk petukqunonk meechun kemeu weekon.
9.18 Qut mâtta 8wáhteau8on napukeg ne wuttaiinneau, kah payaononcheg, wutchaumukqut chepiohkomuk ayeúog.
10.1 WAantamweyeuonganash Solomon: waantamwe wunnaumonaiin ayumauau 8shoh muskouanatamun, qut mattammágwe wunnaumónain n8heau okasoh.
10.2 Matcheseae nompakouunash wanne anuhommóadtein, qut sampweusséonk pohquohwhunnúau nuppúnat.
10.3 Jehovah matta unnánumauau sampweusseáenéuh ukketeahogkôunoh paskanontamunitch, qut pogketam weenaieétuonganash matchetou.
10.4 Matcheku noh segenamwe anakausit, qut wáeekontamwe anakausit, weenauweetu.
10.5 Noh máunneat nepunáeu, waantamwe wunnaumónein, qut noh káit képenumwáittinneat, wunnaumónein âkodjhuwáeu.
10.6 OOnánittuonganash uppúhkuhkouóont wunnomwausseaénuog, qut musquantam8onk upputtogk8hhomun wutt8n matcheetou.
10.7 Mehquânumáonk wunnomwausseaénuog 8nanumau, qut 8wesuonk matcheetou anit.
10.8 Waantamwe metah, attumunnum wuttinn8waonganash, qut kógkehtúmwu mattammagq pish penushau.
10.9 N$noh sohsómpushadt, menuhku pomushau, qut noh wôônkkitteunk ummayash, pish wahheau.
10.10 N$noh sasupikquáit, ayim wuttammepunaonk, qut kógkehtumm8e mattammagq pish penushau.
10.11 Wutt8n wunnomwausseaénin wutáhhomunkanú8 pomantamóonk: qut musquantam8onk upputtogk8hhomun matcheetou wutt8n.
10.12 Sekiñeaituonk ayimun waeénwhatuongash, qut womoausuonk upputtagk8hkónunash wame matcheseonganash.
10.13 Wussisset8nit n$noh wohwaútog, naméhteau waantamòonk, qut pogkomunk uppushquanit noh matta wohwohtam8g.
10.14 Waantamwog wadchanumwog wahteaúonk, qut wutt8n ass8tu pâs8tau paguanúonk.
10.15 Weenaieetu 8wenaietuonk menuhki wutótan; uppaguanuongan8 matchekuog, ummatchekuongan8.
10.16 Wutanakausuonk wunnomwausséaénu padtau pomantamóonk, ummeechummúonk matchetou padtau matcheseonk.
10.17 N$noh ayeu pomantamóe mayut wadchanuk kuhk8tommóadtúonk, qut jishantog áushkontuonk pannéau.
10.18 Noh adtahtunk 8sékeneaúsuonk nashpe pann8wáeu mussissitt8nash, onk noh pann8wáheunt weetatteamunguh, as8tu
10.19 Monákutt8wonganash matta quenáhukk8munóash matcheseonk, qut n$noh chequnáhtunk wussissitt8nash waantam.
10.20 Weenan sampweusséaen onatuh wanégik silver: wuttah matchetou ogúhsóadtu.
10.21 Wussissitt8nash sampweusséaen sohkomm8nau monaoh: qut mattammaguog nupp8og ut quenáhukquog metah.
10.22 OOnanitteáonk Jehovah wenaikhikqunneau: onk matta ukk8tinnumaoh neuanatam8onk.
10.23 Ogqueneungquodt ahanuonganit ut ass8tu, ussen matcheseonk, qut wohwohtamwaén ohtou waantamóonk.
10.24 OOwabesuonk matchetou pish wunohkukkongqun, qut ukkodtantamóonk wunnomwausseaenin pish aninnumauun.
10.25 Onatuh pemsquoh pamushont, netatupe matchetou matta wutappein, qut wunomwausseaên michemahtag menuhkahtaúonk.
10.26 Onatuh séog ut meépitit, onk pukussuonk ut muskesukqut, netátupe saségeneog nag an8náhettiche.
10.27 Qusháonk Jehovah magou sepepomantamóonk, qut ukkódtumomash matchetou pish tióhqutteaóunash.
10.28 Wutannóosuonk wunnomwáusseaen, pish weekontamóonganu, qut wutannóosuonk matchetou, pish awakompanau.
10.29 Ummay Jehovah ummenuhkesuonk sampwushadt: qut anakausitcheg matcheseonk pish paguanúog.
10.30 Wunnomwausseaén pish matta óntappu, qut matchetou matta pish ayeu ohkeit.
10.31 Wutt8n sampweusséaen padtooúm8 waantamóonk, qut mashikskag weenan pish tummussumun.
10.32 Wussissitt8nash sampweusséaen wahteaúm8 ne tapeneunkquok, qut wutt8n matcheetou mishikskouwám8.
11.1 PAñowáeu quttompaheg wuttuhquoantamun Jehovah, qut paôhsuke quttuhwheg 8womontamun.
11.2 Peyaum8uk pitchuanumóonk, neit peyaum8 akodchuonk, qut weeche ohhohpácheg waantamóonk.
11.3 Wussampwutteahaonk sampwushácheg pish ummonchanuh, qut uppanneauonkan8 panneóncheg pish uppaguanóuh.
11.4 Wenaétuonk matta aninausu musquanittue kesukodtut, qut sampweusseonk kuppogquohuthumuk wutch nuppúnnat.
11.5 Wussampweusseonk pannuppe wunneetou sampwutteaúoh ummay, qut matchetou pish penushau nehenwonche matchetouwonkanit.
11.6 Wussampweusseonk sampwushácheg pish uppohquohwhunoh, qut panneóncheg pish tohqunóog ut nehenwonche matchetouwongan8wout.
11.7 Nápukish matchetou wutannòosuonk pish awakompanaúm8, onk wutannoosuongan8 matchetowog awakompanaúm8.
11.8 Sampweusseaen pohquohwhunau wutch wuttammepunònat, onk matchetou peyau missowunaonganit.
11.9 Eiantogkeieu wutt8n paguanau weetatteamunguh, qut 8wáhteaúonk pohquohwhunau sampweusseaènuh.
11.10 Weenaieekit sampweusséaen, otan wekontam, onk matchetou awakompunadt pôuhtonkqussuonkanu8.
11.11 OOnanumáonk sampwushácheg qunnonkqutteauun otan, qut matchetou wutt8n ukkeepúhgitkon.
11.12 Matta ahtòog waantamòonk matta tohhentupanumâou weetatteamunguh, qut moh wohwohtunk matta toh eyeu.
11.13 Uhquoanchemowònont, wôhshinum kémeyeu8uk, qut sampweusseáe metah matukkinn8tam8un.
11.14 Uttohadt mo kodteaquttúmuk, missinninnúog penushòneau, qut adt monahettit kodteâqutteamóog na nannouwodt.
11.15 Quoshaúmonushont penuwóhteoh pish wuttonkquomâttamun, kah sekeneuk quoshaúmunnishon nannouiyeu.
11.16 Wunneetupanatamwe mittamwossis nanaaihteou quhtianitùonk, kah menuhkosketomp wadchanum wenaiétuonk.
11.17 Mo[n]aneteáeu wosketomp wunnenéhheau nehenwonche ukketeahogkonoh, qut noh woskéhuwaénin wuttamheau nehenwonche 8weyaus.
11.18 Matchetou wutussen as8kekodteamwe anakausuonk: qut ahketeadt wunnomwausséonk, pish wunnamuhkut wutonkquatunkan8.
11.19 Neáne sampweusséonk monchatunk keteáonk, neneu noh âsukog matcheseonk, asuhkom nupp8onk.
11.20 Nag mashikskag wuttahh8óash uhquoanumaog Jehovah, qut sampwushácheg ut ummayeuwôut, 8weeteánumoh.
11.21 Sogkinnutchánuttéhhettit, matchetowog pish sasámatohwhóog, qut wunneechanouh sampweuséaenuog pish pohquohwhunóog.
11.22 Onatuh golde nompakou pigs wutchanut, onk netatupe wunneetue mittamwussis matta waantam8k.
11.23 Ukkodtantamoonk sampweusseaénin webe nont wunnegen, qut wutannoosuonk matchetou musquantamóonk.
11.24 Nohwutchu séseahhamun, qut m8cheke wont wutáhtaun: kah nohwutchu matta mag8 woh ut magukup, qut náno matchékeu.
11.25 Kogkitteamonteanatamwénin pish wunnogwheau, kah noh táhtippadtunk pish tahtipanau wuhhogkuh.
11.26 Wadchanuminneadt, missinninnuog ummatchenànumóuh, qut 8nanittuonk uppuhkuhqut noh matiminneadt.
11.27 Noh mánuhke natinnehog wunnenehheon onkatogig, ahtau womonittuonk, qut noh natinneohhog woskesen, pish uppeyógqun.
11.28 Noh pabahtantog 8wenaietuonk pish penushau, qut ampweusseaénin pish sonkin onatuh wsketakúhquamut.
11.29 Nnoh wodtamméhukqut nehenwonche wekit, pish ahtóou wabanoh, onk ass8tu pish wuttinneúmuhkauau waantamwutteahonitcheh.
11.30 Ummeechummúonk sampweseaénin keteae matugq, kah agquôhahteadt keteahogkónoh, waantam.
11.31 Kusseh, sampweusséaénuog pish wutonkatonganúog yeu muttaohket: m8cheke wonk matchetowaen kah matcheseaén.
12.1 HOwan womantog kuhk8tomuhteâonk, womantam wahteaúonk, qut noh sekene[u]g âushkontuonk, puppinashimweyeu8.
12.2 Wunneetou attumunum 8womoausuonk Jehovah, qut noh natwontog matcheseonk pish 8sumoh.
12.3 Matcheseonk matta pish menuhkéhukk8un wosketomp, qut 8wadchabuk sampweusséaen matta pish óntuhtáno.
12.4 Wunneetupanatamwu mittumwossis wutchétuhquabeyeu wessuke, qut n$noh ayimauont akódchuonk, onatuh áneuk wushkónash.
12.5 Wuttinanatamoónganash sampweusseaen sampoiyeuash, qut ukkodteahqutteámuonkanash matchetou as8kekodtuonganúash.
12.6 ukkutt8wonganásh matcheetou askuhwhontam wusquehheonk, qut wutt8n sampweussuaenin uppohquohwhunoh nahoh.
12.7 Matcheet8wog keepohkonog, qut wek wunnomwausseaenin, pish menuhkohteau.
12.8 Wosketomp pish waweenomau neanu waantog, qut chenauausue metah, pish matta howan toh wuttin tupantam8un.
12.9 N$noh ahhohpanittauont wuhhogkuh, qut wuttinnumu, wutaneuhkouh nehoh kodmishsheheonutcheh wuhhogkuh, qut quenauwehik petukqunneg.
12.10 Sampweusseaenin nanauantam ukketeaonk wunnetasumoh, qut ukkitteamonteánutteaonkanash matcheetou, musquanitteaum8ash.
12.11 N$noh ahkuhteadt wutohke pish wamut petukq[u]nneg, qut n$noh asukauont as8kenutche, matta ahtoou wahteauonk.
12.12 Matchetou kodtantam 8wonkon8sinou matchetowog, qut 8wadchabuk sampweusseaenin wuttinnumau meechummuonk.
12.13 Wussisset8ne matcheseonk puttohwhau wuhhogkuh, qut sampweusseaen pish sohham wutch wuttammepunnaonganit.
12.14 Wutt8ne meechummuonk pish wunneteapheau wosketompoh, kah wunnutchegane onkquatonkanásh pish aninnumauonásh.
12.15 Ummay mattammagq sampoi ut nehenwonche wuskesukqut, qut noh kohkuttog kodteahquttuonk waantam.
12.16 Ummusquánittam8onk mattammagq teanuk wahteauun, qut waantam puttaghom akodchuonk.
12.17 Wunnomwaeu an8wodt wunnahtuhkon sampweusseonk, qut pann8wae wauwaénin, as8kekodteamuonk.
12.18 Nawhutch ukkutt8wongan88ash onatuh togkodtimuk togkodteg, qut waantamwe meenan neetskéhhuwom8.
12.19 Wussissitt8n wuñomwaenin pish menuhketeauun micheme, qut pann8wae weenan ohguhsohteau.
12.20 Puhchuteaonk wuttahh8wout natwontamohettit matcheseonk, qut nag kodteahqutteamocheg wunnohteaonk, ahtauog muskouanatamoonk.
12.21 Sampweusseaenuog matta pish penushauoog en wuttammépunnaonganit, qut matcheetowog pish numwohtauog wuskehuwaonk.
12.22 Pannowayeuongane mussisset8nash wuttuhquoantamunash Jehovah, qut neh asenutcheh wunnamuhkut usseonk 8weeteanumoh.
12.23 Waantamwein puttaghom wahteauonk, qut wuttahh8woash mattammaguog wussinneaoash as8tuonk.
12.24 Wunnutchéganit mamenuhteantog pish nanaánuwom8, qut saségeneug pish magou ompeteaonk.
12.25 Tohkequnuowonk wuttahut wosketomp wunnauwossikompaaihhikqun: qut wunnegen kutt8wonk wutayimunkqun wekontamun.
12.26 Sampweusseaenin aneuhkauou weetatteamunguh, qut ummay matcheetou 8wowanheuh nahog.
12.27 Sasegeneam matta ohp8su wutaudchaonk, qut weenauweetuonk mamenuhteanitog.
12.28 Sampweusseongane mayut keteaonk, kah ut ummayut wanne nupp8onganinn8.
13.1 WAantamwe wunnaumoniin n8tam 8shoh kodteaqutteám8onk, qut maman8wantam, matta n8tam8 auskomaonk[.]
13.2 Wosketomp pish wushpou wutch wutt8ne meechummuonk, qut ukketeahogkonou panneussecheg pish ahtoog matchenehettuonk.
13.3 Nanaaihteunk wutt8n nanaeihteau pomantamoonk, qut noh wussaume woshwunuk wussissitt8nash pish ahtau paguanuonk.
13.4 Ukketeahogkonau sasegeneog kodtantamwoh, kah mo teag ohtoou, qut ukketeahogkonoh mamenuhteanetog pish wunnogqueheau.
13.5 Wuñomwaenin sekenéam pann8waonk, qut matchetou óhquanumau, kah pish akodchheau.
13.6 sampweusseonk nanaaihteau sampwushanutcheh, qut matcheseonk kepohteau matcheseaenuh.
13.7 Nawhutch weenauweekheaog hogkauh, qut matchaog ohtoou, nawhutch wuhhogkauh matchekheaog, qut mishenaieetuog.
13.8 Ma[n]8hamôonk wutch pomantamoonk ne 8weenaieetuonk, qut matcheku matta n8tam8 aushkontuonk.
13.9 OOwequa8m sampweusseaenin weekontam, qut 8wequananteg matchetou pish onthamun.
13.10 Webe petuanumoonk ayim waweenwhatuonk, qut natwontogig, ahtoog waantamoonk.
13.11 Ahtunk weenauwéetuonk nashpe matcheseonk pish 8wánteauun wonk, qut noh magkinuk wutch anakausinneat, pish nano monat.
13.12 Anóosit, onk matta peyaumun8g, ayimauau metahhoh mahchinau, qut toh kadtantama[n]h, peyaum8ug, ne keteae matug.
13.13 Nnoh ohquoantog ne kutt8wonk pish nushau, qut noh quohtog naumatuonk pish unkquotauou wunnohteaonk.
13.14 Ukquehtamaonganuh waantam keteae tohkekom aumaénat wutch nupp8e ahpehanit.
13.15 Wunnewohwohtug ahtou tapeneoadtuonk: qut ummayou matchesecheg siohkod.
13.16 nish$noh waantam wahteaue wutussen, qut as8tu 8wohshwutauun wutas8tuonk.
13.17 Matche an8naenin penushau woskehuwonat, qut pabuhtanumwe an8naenin neetskehhuwaonkanu8.
13.18 Nukkodtik wutch kuhk8tomúhteaonganit matchékuonk kah akodchuonk pish[-]ohtau qut wadt8wontog áuskóntuonk pish quttiánumau.
13.19 Ohtunkish toh kodtantogish weekont ut kéteahogkónit, qut as8tuog ôhquoantamwog, nukkodtumunat matcheseonk.
13.20 Weechâuont waantamwoh pish waantam, qut weechâuont mattammagwoh, pish nushau.
13.21 Woskehuwáont n8sukauau matcheseaénin, qut sampweusseaénuog pish wununkqutauóog.
13.22 Wunnetou wuta[n]skodtumauoh neadtashégit wunnechansoh wunnechans8oh: kah 8weenaiétuonk matchetou wadchánumaúon sampweusseaénin.
13.23 M8cheke meetsuonk wutóhteakónteaonganit matchékuog, qut nawhutche paguanôog, newutche quénauwehik wahteauonk.
13.24 Matta a[u]wohteog sasamatahh8wontug jishánumau wunnaumonuh, qut noh wom[ó]nont, wussasamatahwoh peississunit.
13.25 Sampweusseaénin meetsu, onk 8wamepunneat: qut wunnogkis matchetou pish quenauhukk8mou.
14.1 NIsh$noh waantam mittumwossis weekitteau, qut mattammogq wuss8qunnúmun nashpe wunnutcheganit.
14.2 N$noh pámushadt wussampwushaonganit, qushau Jehovah, qut pannéont ummayut mishanánumau.
14.3 Wutt8nit mattammagq pogkómunk wuch petuánum8onk, qut wussissitt8nash waantam, pish wutaskomwontamongqunash.
14.4 Matta oxinn8g, oxinnekómukqut póhkoi, qut m8cheke nanomônat nashpe ummnuhkésuonk ox.
14.5 Pabuhtanumwu waûwaénin matta pann8wau, qut pannowáeu wauwaénin, pann8wau.
14.6 Maman8wantam natinneham waantam8onk, qut matta maskom8un, qut wáhteauonk nikkumadt n$noh wohwóhtog.
14.7 Amaish wutch anaquabit mattammagq, matta naúmaôadt wussisset8nit wahteauonk.
14.8 Ne 8waantamóonk wôohtog wahteauat ummay, qut wutas8tuonk mattammagq as8kekodteaúmuonk.
14.9 Mattammaguog mômonehtamwog matcheseonk, qut kowutche sampweusseaénutu na womonittúonk.
14.10 Metah wahteau nehenwonche 8wésogkinn8wonk, onk penuwot matta pish wéogkehteaû8 8weekontam8onk.
14.11 Wék matcheseaen pish kepúhkon, qut wutayeuonk sámpwushaénin pish dtannégen.
14.12 Na may ne unnantog wosketomp sampoi, qut na w[ô]hkuhquôshik nupp8e may.
14.13 Ahánitcheh wosketomp qut wuttah neuantam, kah wôhkuhquôshik yeu weekontam8onk neit tuhkéqunn8onk.
14.14 Omponchéinit wuttahhoh, pish numwóhtau nehenwonche wuttaonganash, kah wunneetou pish wunnukonoh.
14.15 As8tu 8namptam nishnoh kutt8wonk, qut wohwóhtog nánauóntam wuttaonganash.
14.16 Waantam wabesu, kah w8m matcheseonganit, qut mattammagq, chekéishau, kah matta wabesu.
14.17 Teanuk musquantog, usseu mattammagqusseonk, kah wosketomp natwontog matcheseonk pish sékeneaúau.
14.18 As8tu pish wutáhtaun mattammagweséonk, qut waantam chetuhquabesu wohwohtam8onk.
14.19 Matchet8wog chekáteáhkomwog anaquábhettit wunnet8og, kah matcheseaénuog 8squoantam8óut sampwéusseaénuog[,]
14.20 Nehenwonche weetatteamunguh sékeneunk matchéku, qut weenauweetu monáoh weetompoh.
14.21 N$noh ôhquanumont weetatteamunguh, matchesu, qut noh kodtumontteânumont matchékuoh, wowuneiyeu.
14.22 Sun matta pannéauóog natwontogig máchuk? qut pish ahtaúog kitteamonteanittuonk kah wunnamuhkuteyeuonk natwontamôhettit wanégik.
14.23 Wame anakausuonk paudtau anúhomôadtuonk, qut mussissitt8ne keket8hkaonk paudtau nont machékuonk.
14.24 Wutchetuhquab waantamwénuog 8weenaieetuongan8h, qut as8tuonk mattammagwog, ne as8tuonk.
14.25 Wunnamuhkuteyeue wauwaénin pohquohwhunau keteahogkonuh, qut as8kekodteae wauwodt pann8wau.
14.26 Noh quoshont Jehovah, menúhki 8namptamm8onk, wunneechanoh pish ohtoog nanouayeuonk.
14.27 Qusháonk Jehovah keteae tohkeekomu8, amaehtamunat nup8e ohpehanit.
14.28 M8chekoshont missinninnuh, sontim ne qutiánumaonk, qut quenaúhukqut missinninnuh matcheheaonk sontim.
14.29 Checheke musquantog missi 8wohwohtamm8onk, qut noh teanuk musquantog, tahshinnum ass8tuonk.
14.30 Sampwutteahaonk ne uppomantamoonk weyaus, qut ishkouanatúonk wutann8onk muskonash.
14.31 Muk8kinont matchekuoh mishananumau Kezhukqutche, qut qutti[a]numont, kitteamonteanumau matchékuoh.
14.32 Matchetou âmaoúhkonk ummatchetowonk, qut sampweusseaen ahtou wutannoaúsuonk napukish.
14.33 Waantamoonk wutappen wutahut wohwohtamunitche, qut nô ait nôeu as8tuwéhtu, wahheau.
14.34 Sampweusseonk tohshinum wutohtimóin, qut matcheseonk mishananumau howae missinninnuog.
14.35 Ketass8t womonau waantamwu wuttinnúmoh, qut musquanumau nnehhog akodchehhuwanutcheh.
15.1 MAnunnu namp8whôsuonk qushkinnum musquanituonk, qut m8squeyeuonganash amaumantinnumun musquanittuonk.
15.2 Weenan waantam sampwe auwôhteau wahteaonk, qut wutt8n mattammagq, s8kinnum as8tuonk.
15.3 Wuskesukquash Jehovah qunnuppu muttaok, moneam matchit kah wunnegen.
15.4 Neetskehuwaeu meenan, keteaongane mehtugk, qut paneyeuonk naut ohtag, ne nashauongane pokshâonk.
15.5 Mattammagq kohkonnantam ukkuhk8tommuhteaonk 8shoh, qut noh wodt8wontog auskontuonk, waantam.
15.6 Wekit sampweusseaenin mónat nompakouunash, qut anuhomauwaonk matchetou, wuttammepunnaonk ohteau.
15.7 Wussisset8nash waantam wusséseohhomunneau wohwohtam8onk, qut wuttah matchetou matta ne wutussen.
15.8 Wussephausuonk matchetou wunnéchantamm8onk Jehovah, qut uppeantamóonk sampwushaenin, 8wekontamoonk.
15.9 Ummay matchetou, wunnechantamm8onk Jehovah, qut owomonuh nahog n8sukómunit sampweuseonk.
15.10 Auskontuonk wussauwunnugqun ôhquoantog may, kah jishantog auskontuonk pish nup.
15.11 Chepiohkomuk kah paguanuonk anaquabit Jehovah, anue m8cheke wuttahh8woh wunnechanoh wosketompaog.
15.12 Mamanowantam matta w[ó]monóou auskomukqutche, onk matta aûou waantamuhtu.
15.13 Metah weekontog, pôunneunkquodt wuskesuk, qut neúantamoonk metahut pohkshâuh wunnashauonguh.
15.14 Noh ahtunk wohwohtamoonk, wuttahoh natinhamwoh wahteauonk, qut wutt8n mattammagq meechu mattammag8onk.
15.15 Wame ukkesukodtumash noh onkapunnadt, machitash, qut noh ahtunk weekontamwu metah nagwutteáeu mishadtuppu.
15.16 Oguhsékit, qushonat Jehovah, yeu anue wunnegik onk ohtauun monatash nampakouunash, wuttamhukqut.
15.17 Anue wunegen wunnepogque meetsuonk weeche womonittuonk, onk wunnogqut ox, kah weeche jishanittuonk.
15.18 Musquantamwu wosketomp áyum waweenwhatuonk, qut noh checheke musquantog ummánunnéhtaun waweenwhatuonk.
15.19 Ummay saséegenam onatuh asinnekôusse pummeneutunkanit, qut ummay sampweusseáenin m8soi:
15.20 Waantamwu wunnaumonaiin ayimauau 8shoh weekontamun, qut mattammagq ukkohkonnánumoh okasoh.
15.21 As8tuonk, 8weekontamoonk quenaaihukqut waantamoonk, qut noh woh wohtog sampwushau.
15.22 Unnantamowonganash pokshaash mattta kodteaquttuonganinn8g, qut monacheg kodteaqutteamocheg ummenuhkehteaneau.
15.23 Wosketomp ohtau muskouanatamoonk, wutche wutt8ne wunnamp8whosuonk, kah kutt8wonk unn8womuk ut wututt8cheiyeumut, uttoh en wunnegen?
15.24 Pomantamoe may waabeu wutche waantamwog, onk woh amaeu wutch chepiahkomukqút agwe.
15.25 Jehovah pish paguodtoh week8 pittuanumoog qut pish menehketeau wussissepoiyeum sekousquoh.
15.26 Wuttenantam8ongash matcheet8og nish wutuhquoantamunash Jehovah, qut pahkeyeuehettit, ukkutt8ongash tapeneunkquotash.
15.27 Noh nehnehteadt anuhamoadtuonk wuttamehteou nehenwonche wek, qut noh sekeneog mag8ongash, pish pomantam.
15.28 Wuttah sampweusseaen natwontam namp8hamunat, qut wutt8n matcheetoú sokenum mamatchukish.
15.29 Jehovah nô8sukauau matchet8oh, qut n8tam uppeantamoonk sampweusseaen.
15.30 Muskesukque wequai 8wekontamwahukqun metah, kah wunne waeenodtuonk weesitteau wuskonoh.
15.31 Mehtauog ne n8tog pomantamwáhuwae auskontuonk, noh weetomau waantamwoh.
15.32 Noh sekeneog kuhk8tomwehteaonk, jishanumau ukketeahogkounoh, qut noh n8tog aiuskontuonk ohtou wohwohtamoonk.
15.33 Qushaonk Jehovah ne ukkuhk8tomwehteaonk waantamoonk, kah hohpoonk negonneyeu8 quttianittam8onk.
16.1 MEtahh8wae quaguashweongash ut wosketompaut, kah weenannue namp8hamóonk, nish wutchayeumoush Jehovah.
16.2 Wame ummayash wosketomp pohkiyeuash ut nehenwonche wuskesukqut, qut Lord quttuhwau nashauonguh.
16.3 Ahtûsh kutanakausuongash Lord, lah kuttenantam8ongash pish menuhketeauunash.
16.4 Jehovah wame teanteaquassinish ayimauau wuhhogkuh: nux, matchetowog wutch matchuk kesuk.
16.5 Nishnoh pasuk noh pehtuánumweteáhont, n[e]h wutunkquanumoh Jehovah: weetinnutchodhettit matta pish mo sasámatahwhôu.
16.6 Nashpe monaneteáonk kah wunnomwayeuonk, matcheseonk jishkhomun, kah nashpe qushaonk Jehovah, wosketompaog nukkodtumwog machuk.
16.7 Wosketomp ummayash wussikketeaheont Jehovah, ayeuau ummatwomoh 8nuhkonukqunnat.
16.8 Anue wunnegen ogguhse nashpe sampweseonk, onk nish monakish anuhamóadtuongash, wanne sampwan8gish.
16.9 Wuttah wosketomp natwontam ummay, qut Jehovah sampwohto wuttanehtuongash.
16.10 Manitt8e kutt8onk ut wussissitt8nut ketass8t, wutt8n matta pannesemun8 ut wussittum8onganit.
16.11 Sampwe quttuhwheg, kah quttompagh8tegash wuttaiheash Lord, wame man8tut quttompagh8tegash, ne wutanakausuonk.
16.12 Ne wutuhquontam8ongan8 ketass8tamwog, matchesenat: newutche ketass8tamwe appuonk menehketeau nashpe sampweusseonk.
16.13 Sampweyeuáe mussisset8nash nish 8wekontam8ongan88ash ketass8tamwog, kah nag womonáog neh sampwe n8anutcheh.
16.14 Ummusquantam8onk ketass8t ogqueneunkquot aunchem8enúe nupp8onganit, qut waantamwáen wunnukappinnumun.
16.15 Ut wunnompamukquodtut wuskesukqut ketass8t ne pomantamóonk, kah ukkitteamonteanitteaonk ogqueneunkquodt maumachish sokanóne matokqsit.
16.16 Uttôh en m8cheke wunnegen ohtauunat waantamóonk, onk ne gold? kah ahtauunat wohwohtamóonk ne pepenamun anue onk ne silver?
16.17 Ukqunnunkque mayou sampweussecheg, ne nukodtumunat machuk: noh nanawehteunk ummay wadchanau ukketeahogkaunoh.
16.18 Pehtuanumóonk negonuhkom paguanuonk: kah qunnunkui metah negonuhkom penusháonk.
16.19 Anwunnegik hohpáe nashauonganú8ut kenugke ahhogpacheg, onk neit chach[a]ubenemunat sequehtahhamóonk kenugke pehtuanumoehtu.
16.20 Noh waantamwe nehteunk teaguas, pish namehteau wanegik, kah noh pabuhtanumont Jehovah, noh wunniyeu
16.21 Waantamweteahoncheg pish hennóog nupwô[o]g kah weekone mussissitt8n nano misheteau netuhtóonk.
16.22 Wohwohtamóonk pomantamóe wuttohkekom noh ahtunk: qut ukkuhk8tomwehteaonkan8 as8tuog ne as8tuonk.
16.23 Waantamwaen wuttah kuhk8tomwehteom8 wutt8n, kah k8chteau netuhtaonk ut wussisset8nut.
16.24 Weekontamwe kutt8ongash nish hony-kombash, wekonash ut keteahogkôunit, kah wunnamamóonk ut wuskonehtu.
16.25 Na may wosketomp unnantam ne wunnegen, qut na ut wohkukquoshik nish nupp8ongane mayash.
16.26 Noh anakausit, anakausuwehtau wuhhogkuh, newutche wutt8n 8wehquetumunkqun.
16.27 Matchetou kuttahham machuk, kah ut wutt8nut, onatuh chikohtáe n8tau
16.28 Chenauausue wosketomp ohketeau penuanittuonk; kah kehkomwaenin chachaubenau wunn8womonitt8oh.
16.29 Chekeseaen wunnompumau weetatteamungoh, kah wussagkompagunoh en mayut matta wunnegenninn8k.
16.30 Suppikquaéhtam natwontamunat musquanittamweyeu8gish: mamontunuk wussissetonash pakodjteau machuk.
16.31 Wompequae muhpuhkuk ne sohsumóe chetuhquab, namehteomuk ut sampweusseáe mayut.
16.32 Noh cheku musquantog, áneukauau manuhkesinitcheh: kah noh nanawunont wunnashauonguh aneukauau neh sohkomunutcheh otan.
16.33 Tanohtôadtuonk unnuhkon woskechehquau, qut mamusse kuhkenauwehtinneat wutch ayeumo Jehovah.
17.1 ANue wunnegen pehtom, kah wunnohteaántamun, onk sephausuongash numwo[h]tag wetuómut, kah penuanittuonk
17.2 Waantamwe wuttinneumun pish nanawunau wunnaumoniinneuh neh akodchéhuánitcheh, kah pish ahtou ohtoongane nequtchippai kenugke wemattinneat.
17.3 Sasábasohsimuk ne wutch silvere, kah sabasóhsuonk ne wutch gold, qut Lord qutchehto metahhash.
17.4 Matcheseaen kukkeitam pann8wae mussisset8nash: kah nann8waénin n8tam matche meenan.
17.5 Howan momontauont matchekuoh, kekomau kezhukqutcheh, kah noh wekontog unkquanum8ongash, matta pish mo sasamatahwhôu.
17.6 Mukkiog wunneechan8oh wutchetuhquabéyeu kehchiog: kah wussohsum8ongan8 mukkiog 8sh8oh.
17.7 Wunanak8waonk matta tapeneunkquottino as8kuut, anue ogguhse santimmout pann8wae mussisset8nash.
17.8 Mag8onk onatuh mashoadtik qussuk ut wuskesukqut noh ahtunk: uttoh an quttukquem8uk wunniyeum8.
17.9 Noh o[n]kh8k panneusseonk natinneham womonittuonk; qut noh nompeyit ne teag, chippinnau wânauwátinitcheh.
17.10 Aiuskontuonk m8cheke petutteau waantamwenúut, onk neit nequt pasuk8e togkodtuongash ut as8tuut.
17.11 Matchetou webe natinneham cheketam8onk, newutche unkqueneunkque a[n]n8naenin pish ayeuuhkóne ann8nonuh.
17.12 Mosq mogk8kinitcheh wuskoshimwussoh aiyn woh nogkushkauont wosketompoh, onk mattamogquoh ut ummattammag8unneat.
17.13 Howan onkquatôsit machuk wutch wanegik, machuk matta pish amaémun8 wutch wekit.
17.14 Waj kutchissik penuánittuonk, onatuh howan pahquodchuánuk nippe, newutche ahqueteau8k penuánittuonk asq waèogéhhetteaógup.
17.15 Noh sampweogquanumont matchet8oh, kah noh pakodchimont sampwesénutcheh, nag naneeswe wutunkquanumoh Jehovah.
17.16 Tohwutch 8nohteashom ut as8tu wunnutcheganit, ahtauunat waantamóonk, matta wôdtahh8wontam8g.
17.17 Weetompain nagwutteaeu womoausu, kah wematin neetu wutch wuttamehpunaonk.
17.18 Woskeetomp matta wohwohtam8g ponkinitchoh8, kah quoshómwanshuau ut anaquabit weetompoh.
17.19 Noh womontam pannéusseonk womontog penuanittuonk, kah noh tohshinuk 8squont, natineham paguanuonk.
17.20 Noh chenauausitteahont wanne namehteau wanegik: kah noh matcheenannuont, penushau ut wosketuonganit.
17.21 Noh wanaumonait mattammagwoh, ne wunneuantam8onk: kah 8shoh mattamog wanne weekontam8onganu.
17.22 Weekontamwutteahaonk onatuh moskehtuut k8nenehikqun, qut pokshae metah keshohtahtu muskonash.
17.23 Matchetou neemunum mag8onk wutch wohpanágánit, woonkitteauunat wussittumoe mayash.
17.24 Waantamoonk anaquabit noh wohwohtog: qut wuskesukquash mattamog nish weekqshik ohke.
17.25 Mattammagwe wunnaumoniin wunneuanatam8onk 8shoh, kah weesogkinn8onk noh neechanukuhpoh.
17.26 Kah wonk, sasamatahwhonat sampweseit, matta wunnegenninno: asuh togkomonat sontimoog wutch sampweusseonk.
17.27 Noh ahtunk wahteunteaonk mamanenehteau ukkutt8wongash: kah wohwohtamwe wosketomp manunne nashauonganau.
17.28 Noh mattamog chequnapitcheh, ogquanumau waantamuk, kah noh yanunuk wussisset8nash, noh wohwohtamoe wosketomp.
18.1 NAshpe kodtantamoonk wosketomp chapunont wuhhogkuh[.] natinneham kah weogkehteau wame waantamoonk.
18.2 Mattamog matta wekontam8 wohwohtam8onk: qut wuttah woh wahshannau wuhhogkuh.
18.3 Paahetticheh matcheet8og, neit wonk peyaum8 mishananittuonk, kah nashpe mattohhentupanateonk, kehkontuonk,
18.4 [VV]utt8n8e ukkutt8ongash wosketomp ogqunneunkquotash m8nompagwut: kah wuttohkekom waantamoonk onatuh tommogkone sepuissash.
18.5 Matta wunnegeninno tapeneanonat noh matcheetou, kepuhkonat, sampweusseaen en wussittumm8onganit.
18.6 Mattamog wussissitt8nash petutteaum8ash penuanittuonganit, kah wutt8n wehquttum8m8 tattogkodtuongash.
18.7 Wutt8n mattamog ne uppaguanuonk, kah wussissitt8nash ukketeahogkoune uppehanah.
18.8 Ukkutt8ongash kehkomwaenin nish onatuh n8chumwehtahittuongash, kah nish petutteam8ash en an8mut menogkussit.
18.9 Wonk noh saseganamwanakausit, weematoh neh môge magunitcheh.
18.10 OOwesuonk Jehovah menuhkonkonous: sampweusseaen na ussishàu, kah nanauwiyeu.
18.11 Weenaueetu 8wenauwetuonk ne ummenuhk8tan, kah onatuh ukqunnuhqunneutunkanit ut nehenwonche wuttenantam8onganit.
18.12 Asquam paguanuongan8g, wuttah wusketomp pittuanum8m8, kah hohpaonk negonuhkom quttianittuonk.
18.13 Noh namp8huk ne teag asq nan8tam8gkup, ne ummattammag8onk, kah akodchuonk.
18.14 Wunnashauonk wosketomp kenunnum wunn8chumwesuonk: qut n8chumwetahhamwe nashauonk howan woh wuttohshinnumun:
18.15 Wuttah waantamweussem8en wohwohtam8onkanneum8, kah wehtauog waantam natinneham8m8 wahteunteaonk.
18.16 Ummag8ónk wosketomp ummahkunkqun, kah uppas8qun wutt8oshketompaut.
18.17 Noh negonne ken8tog wuttinniyeuonk, sampweyeu8, qut weetatteamunguh peyau, kah wunnatinneuhkonukquoh.
18.18 Tanohtoadtuonk mahchteau8m8 penuanittuonk: kah chachaubenau ut nashauwe menuhkesuenuh.
18.19 OOweemátin musquanummuadt, unnussiogkussu menuhk8tanat, kah uppenuanittuongan8ash onatuh wonkon8sinneu neepattuhquonkanit.
18.20 Wunnogkus wosketomp pish tapeteauun nashpe wutt8ne meechummuonk, kah nashpe nano nekitteauóm8ut wussisset8nash pish wamep8h.
18.21 Nupp8onk kah pomantamoonk ut ummenuhkesuonganit meenan, kah nag womontogig pish meechwog ummeechummuonk.
18.22 Noh nameheont muttumwossissoh, namehteau wanegik, kah attumunum ukkitteamonteanitteaonk Jehovah.
18.23 Matcheku nanompanwoh, qut weenauweetu âmohwhe namp8whosu.
18.24 Wosketomp noh waeetompait woh womoausue ussu: kah na 8weetompain anue menuhke môsogque onk noh wematin.
19.1 ANue wunneetou matcheku, noh pamwushadt ut wussampweseonganit, onk noh woonkitteunk ut wussissitt8nut, kah noh mattamog.
19.2 Wonk keteahogkou matta waahteauonganeg, matta wunnegenninno, kah noh kônuppunuk wusseetash. matchesu.
19.3 Ummattammag8onk wosketomp woonkitteau ummay, kah wuttah m8m8skumau Lord.
19.4 Weenaueétuonk ayim8m8 m8cheke weetompain: qut matcheku chipappu wutch weeatteamunganit.
19.5 Pann8wae wauwaen matta pish mo sasametahwhou, kah noh pann8wayeit, matta pish pohquohham8.
19.6 Monaog nanompassittumwog ukkitteamonteanitteaonk sontim: kah nish$noh wosketomp 8weetompainneuh neh magunitcheh mag8ongash.
19.7 Wame wematoh matcheku wussekeneunkquoh: uttoh en anue m8cheke weetompoh nó8sukonk: wutasuk8tinuh kutt8ongash, onch wanne wunneneheouh.
19.8 Noh waantam8onk ohtunk, womonau nehenwonche ukketeahogkounoh: noh wadchanuk wohwohtam8onk pish namehteau wunnegen.
19.9 Pann8wae wauwaen matta pish mo sasamatahwhou: kah noh pann8wayit pish awakompanau.
19.10 Weekontamóonk matta 8nuhkongk8un mattamog: anue ogguhse wuttinneumimuk nanauwunau sontimon.
19.11 OOwaantamoonk wosketomp wutontattauun ummusquantamoonk, kah ne waeenomaonk pamuhkog matchenehittuonk
19.12 Ummusquanittam8onk ketass8t onatuh wunnehnehteaonk qunnonou: qut ukkitteamonteanitteaonk ogqueneunkquot neechippogqut ut moskuhkekontu.
19.13 Mattammagwe wunnaumoniin wutonkapunnaonk 8shoh, kah uppenuanitteaongash mittamwossis, nish nagwutteae pappadtippashinn[o]ash.
19.14 Wetu kah wenauwetuongash nompohtaumaonk wut8shimaú, kah waantamwe mittumwussis wutch ayeu Jehovah$ut.
19.15 Segeneamoonk kussikkoueahuom8: kah sesegeanamwe keteagohkou pish kodtupp8.
19.16 Noh nanawehteunk ann8team8onk nanawehteau nehenwonche ukketeahogkounoh, qut noh jishantog ummayash pish nupp8.
19.17 Noh kodtumonteanumont matchekuoh, namohkoheau Jehovah, kah ne maguk, pish wonk wutoadtuhkauon.
19.18 Sasamatah kenaumon ash annoussuonganuuk, kah kukketeahogkou ahque wohquanumonch newutche mau.
19.19 Wosketomp mashe musquantog pish sasametahwhou, newutche ken pohquohwhunadt, wonk mos kutussen.
19.20 N8tash ken8nittuonk, kah attumunush kuhk8tomoadtuonk, onk woh k8waantam ut kutogkomaiyeumut.
19.21 Monatash natwontam8ongash ut wuttahut wosketomp, qut webe ukken8nuwaonk Jehovah, ne pish menuhkohteau.
19.22 Ne kodtantamwahuwom8uk wosketomp, ne 8womoausuonk: kah matcheku an wunneetuk onk noh pann8waen.
19.23 Qushaonk Jehovah ne pomantam8onganiyeu kah ahtonk pish appu taphettuonganit matta pish natauwaheau nashpe machuk.
19.24 Sasegenamwáen ahtóhtau wunnutcheg ut upp8chenauóunit, kah matta wonk uppaudtoouun ut wutt8nit wonk.
19.25 Togkom mamanauwontamwaen, kah mattammagwog pish ahque usseog, kah aiushkom noh wohwohtog, kah wahteou wohwohtam8onk.
19.26 Noh mahtshanont 8shoh, kah ama8hkauont ohkasoh, noh wunnaumoniin akodchuwahuwadt, kah paudtou matchenittuonk
19.27 Nunnaumon ahque n8tash ne kuhk8tomwehteaonk ne woonkitteateunk wutch wohwohtamóe kutt8wongash.
19.28 Matcheetowe wauwaen mishanántam wussittumóonk, kah wutt8n matcheetou mahchep8 matcheseonk.
19.29 Wussittum8ongash quoshauwohtauonáoash mamanauwontamog, kah togkodtuongash ut uppisquan8out mattammagwog.
20.1 WIne as8kekodteamoénin, onkup kogkeâhuaénin, kah howan ne nashpe as8kekomit, noh matta waantam8.
20.2 Qushaonk ketass8t ogqueneunkquodt wunnehnehteaonganit qunnonou, howan m8m8sqheont matcheneheau nehenwonche ukketeahogkôunoh.
20.3 Ne quttianumáonk wosketomp ahqueteauunat penuanittuonk: qut nishnoh mattamog 8weogkehteauun.
20.4 Seségeneamwen matta anaskham8, wutche tohkoi, newajeh pish weenshadt kepenumwahettimuk, kah mo teaguas ohtóou.
20.5 Waantamóonk ut wuttahut wosketomp ogqueneunkquoot m8nompagwut qut waantamwen pish wussohwuttauun.
20.6 Monáog pish wahteauwahuwaog nishnoh pasuk nehenwonche 8netuonk, qut pabuhtanumukqussuen howan woh wunnamheuh?
20.7 Sampweusseaen pomushau ut wussampweusseonganit: wunneechanoh wunánumóinneuh nahohtôeu nagum.
20.8 Ketass8t noh apit wussittumóe appuonganit seahham wame machuk nashpe wuskesukquash.
20.9 Howan woh an8wadt nuppahketeoh nuttah, nuppahkes wutch nummatcheseonganit?
20.10 Papen8e qutompag8tegash, kah papenowe quttuhwheganash nish na neese netatuppe wutunkquontamunash Jehovah
20.11 Noh mukkies wutch waheâu wutusseongash, uttôh en wutanakausuongash pohki, kah uttôh en sampoi.
20.12 N8tamwe mehtauog, kah naum8e muskesuk, Jehovah wunneeswe kesteauunash.
20.13 Ahque womontash kouéonk, ishkont kummatcheek, wohshunush kuskesukquash, kah pish k8wamup petukqunnunk.
20.14 Ne matchit, ne matchit, n8wau noh adtôadt, qut moncheit neit mishkôau.
20.15 Na goldeu8, kah monaash rubiash, qut wohwohtamóe mussissitt8nash, nish mishoadtue nompak8unnú8.
20.16 Nemunush wuthogk8onk noh quoshomwanshont penuwohteuh, kah nemunush kenâhtôsuonk wutch penuwohteasq.
20.17 Wutass8kekodteámoe petukqunneg weekon ut wosketompaut, qut ompetak wutt8nit pish numwohteau hassunnemesash.
20.18 Nishnoh kesantamwe usseonk ne menehketeausu nashpe ken8nittuonk, kah nashpe wunne ken8nittuonk ayeuteáhuash.
20.19 Noh agque sohhog kehkomwaenuut, wahteauwahuau kemeyeu8gish, newutche ahque weogeh noh papannôat nashpe wussissitt8nash.
20.20 Howan matánumont 8shoh asuh ohkasoh, 8wequananteg pish ôhthamun ut mishe pohkenáiyeuut.
20.21 Ahteonk woh teanuk moenumun, ut waj kutchissik: qut adt wohkukquoshik matta pish wunánatam8un.
20.22 Ahque n8wash nutann8tontam machuk: qut pahtesúos Jehovah, kah noh pish k8wadchânuk.
20.23 Pepen8e quttuhwhegash nish nishkeneunkquodtash ut Jehovahut, kah pann8wae qutompáth8teg matta wunnegeninno.
20.24 Wosketomp wutauongash wutch ayeum8ash Jehovah, neit uttoh woh wuttin wahteauun wosketomp nehenwonche ummay?
20.25 Ne upputhám8onk wosketomp, noh mahchipwut ne waneetupanatamweyeu8k: kah pak[ó]dche quoshôadt, neit nat8tomwehteadt.
20.26 Waantamwe ketass8t seahwhau matcheet8woh, kah wunohkinumaúoh wheel.
20.27 Wunnashauonguh wosketomp ne 8wequananteg Jehovah, natinneahkontam8m8 wame anomhog menogkusseit.
20.28 Monanetuonk kah wunnomwayeuonk wadchanáog ketass8tamwoh, kah wutappuonk waapinum8m8 nashpe monanitteaonk.
20.29 Wussohsum8ongan8 wuskenu8g ne ummenuhkesuonk, kah 8neetuongan8 kehchiog ne 8wompuhquón8.
20.30 Nehch8kiyeúe n8chumwetahwuttuonk pahketeo machuk: netatuppe togkodtuongash anomhogkiyeu menogkus.
21.1 WUttah ketass8t ohteau Jehovah wunnutcheganit, neáne sepupagwut: ukquinnuppinnumun en uttoh anantog.
21.2 Nishnoh ummay wosketomp sampoi ut nehenwonche wuskesukqut, qut Jehovah natwontam metahhash.
21.3 Ussenat sampwagk kah wussittumóonk umm8cheke tapeneaumun Jehovah onk ne sephausuongash.
21.4 Pehtuanumweonungqussuonk, kah pehtuánumwe metah, kah wutanashkuhhamóonk matchetou ne matcheseonk.
21.5 Wuttenantam8ongash menuhkodtinneakaénin nogque mummiskhukqunat: qut noh kenupshont, webe nogque quenauwehukqunat.
21.6 Miánumunat nompak8unash nashpe pann8wae meenan, ne tahn8cheyeu8uk, pâpômúhteau nashpe neh natinnehamunutche nupp8onk.
21.7 Ummukk8kinnuáongan8 matcheet8og, pish uppaguanukqun[é]au: newutche sekeneamwog ussenat wussittum8onk.
21.8 Ummay wosketomp woonkiyeu8 kah pen8weyeu8: qut noh pahkesit, wutanakausuonk sampoi.
21.9 An wunnegik wekinneat ut p8chóag ut woskeche weetuómut, onk weetomónat penuanitteáe mittumwossis, ut mumméhsheikkomukqut.
21.10 Ukketeahogkóunoh matchetou kodtantamwoh machuk, weetatteamungoh wanne namehteauoh kitteamonteanitteaonk ut wuskesukqut.
21.11 Mamanuwantamwén sasamatahwhut, noh mattammag88[ú]t waantamweheau: kah waantamwénin kuhk8tomauut, attumunum wahteanteaonk.
21.12 Sampweusseáen waantamwe natwontam matcheetou week, qut God kepuhteau matcheet8oh wutche ummatcheseonk.
21.13 Howan kóphog wahtauogash ut ummauonganit matcheku, nagum wonk pish mau, qut matta pish n8tauau.
21.14 Keme mag8onk pamuhkom musquanittam8onk, kah onkquatunk p8chenauóunit, menuhke musquanittam8onk.
21.15 OOweekontam8onk sampweusseáen, ussenat wussittumóonk, qut paguanuonk wutai[h]eeu matcheseáe anakausitcheg.
21.16 Wosketomp noh wâônit wutch wohwohtamwe mayut, pish appu ummukkineongan8ut nupp8og.
21.17 Noh womontog nanwe puhpuonk, pish matcheku, noh womontog wine kah pummee, matta pish weenauweku.
21.18 Matcheto[u] pish man8whôu wutch sampweusseaénúh, kah panneseáen wutch sampwesinitcheh.
21.19 An wunnegik wekinneat touohkomuk, onk weetomónat penuanitteaée kah musquanitteae mittumwossis.
21.20 Kodtantamóe nompakouunash, kah pummee ut wutayeuonganit waantamwen: qut mattamog ummáhtogéhteauun.
21.21 Noh asúkog sampweusseonk, ah monaneteáonk, namehteau pomantamóonk, sampweusseonk, kah quttianittuonk.
21.22 Waantamwen quosquetantauau wut8tanat masugkenuk, kah n8kúhteau ummenuhkesuonk ne pâbuhtantamuk.
21.23 Noh nanawehteunk wutt8n kah weenan, nanawéheau ukketeahogkôunoh wutch wuttamèhpunnaonganit.
21.24 Pittuánumwe kah quanunkquanittamwe maman8wontamwéinin, ne wuttissowesin, noh pehtuánumwe musquanitteadt.
21.25 Ukkodtantamóonk sesegenamwen wunnushhukqun: newutche wunnutchegash sekeneam8m8ash anakausin.
21.26 Noh nehnehteáe matchekodtantam neteágu, qut sampweusseáen ummagun kah matta 8wohquontam8un.
21.27 Wussephausuonk matchetou ne uhquontamóonk; uttoh en m8cheke paudtunkish nashpwe matche kodtantamôonk?
21.28 Pann8wáe wauwaénin pish awakompanau, qut wosketomp noh n8tog menuhke keket8kau.
21.29 Matcheetowenin menehkinum wuskesuk: qut noh sampwesit sampweteau ummay.
21.30 Matta waantamwonganinno, asuh wohwohtamwonganinno, asuh ken8nittuonganinno ayeuuhkóne Jehovah.
21.31 Horses quaquoshwunau wutche ayeuteáe kesukodtut; qut wadchanittuonk wutch Jehovah.
22.1 WUnnewesuonk teaogu pepenamweh, onk misheenauweetuonk, kah womoausue tapeneóadtuonk teaogu onk ne silver kah gold.
22.2 Wenauweetu kah matcheku nogushkôadtuog, Jehovah noh kezheunt wame.
22.3 Waantamwaen quosháe naum machuk, kah puttogkqueu, qut as8tuog kutchitóusháog, kah sasamatahwhóog.
22.4 Nashpe hohpounk, kah qushaonk Jehovah, weenauwetuonganú8, kah quttianatuonganú8, kah pomantam8onganú8.
22.5 Asinnekôussog, ahpehhanog ut ummayut chenauausu, noh nanaweheont ukketeahogkôunoh, pish neh wunna8sukauoh.
22.6 Nehtuhpeh peisses ut mayut ne woh ayont: kah kehchisuit matta pish wunnukkodtum8un.
22.7 Wena[u]étu nanawunau matchekuoh, kah nogkuhkauwaénin wuttinneumoh noh nogohkouhuadt.
22.8 Noh ahketeadt matcheseonk pish kepenum tahn8cheyeuonk, kah nashpe ummuskauanittamwe togkomunk pish mahtussu.
22.9 Noh wanampamuk wuskesukquont pish wunánumau: newutche assamau matcheekuoh uppetukqununk.
22.10 Sohwôhteash maman8wontam, kah meko[n]tuonk pish sohham8m8; nux, penuanittuonk, kah kekontuonk pish ahque nniyeuash.
22.11 Noh womontog pahketeaháonk, wutche tapeneunkquodte wussisset8nash, ketass8t neh pish weetompoh.
22.12 Wuskesukquash Jehovah wadchanum8m8ash wohwohtamóonk, kah kepuhteau ukkutt8ongan8ash panneseaenúog.
22.13 Sesegenamwénin n8w[à]u, qunnonou noh poquadchit, pish nunnushit ut tauomaukquehtu.
22.14 Wutt8n penuwohteasq ne m8nói pasohtheg noh unkquanumont Jehovah, pish ne uppetshon.
22.15 As8tuonk weesquabesu wuttahhut mukkies, qut sasamatahh8waontog pish wunnô8sukomwáheon.
22.16 Noh môgk8kinont matchekuoh nano ummishteauunat 8wenauwetuonk, kah noh anumauont wenauwetuoh, wunnamuhkut pish quenauwehik.
22.17 Nauansh kehtauog, kah n8tash ukkutt8ongash waantam, kah ponsh kuttah ut n8wahetteaonganit.
22.18 Newutche ne wunnegen nish nanauwehteauan ut kittinn[ó]miyeuut, nish pish wonk wunohtaash ut kussissitt8nit.
22.19 Onk woh kuppabuhtantamóonk ohteau Jehovah$ut, k8wahteauwáhesh yeu kesukok, nux ken.
22.20 Sunnummatta k8sukuhhumaúon8mis wôunegugish ut ken8nittuonganehtu kah ut wahteauonganit.
22.21 Onk woh k8wahteauwahush papanéyeu8gish wunnamuhkutée kutt8wongash, onk woh kenamp8hom wunnamuhkutée kutt8wongash en nag negonshhuácheg en kuhhogkat.
22.22 Ahque mukk8kin matcheku, newutche noh matcheku, asuh ahque toshkehtah noh onkapunadt ut squontamut.
22.23 Newutche Jehovah pish ukkeket8kaunshuh, kah woskeheau ukketeahogkôunoh nag yeuh woskheónutcheh.
22.24 Ahque wetuwom musquanittauwénin, kah ahque weechau chenauausuen.
22.25 Ishkont kenetuhtóh ummayash, kah kenámeh keteahogkôune ahpéh.
22.26 Ahque ken pasuk8ush nag ponkenutchawhuttitcheg, asuh nag quoshodtumwanshhuwacheg n8numontuhquawhuttuongash.
22.27 Wanne teag aadtehteaan, tohwutch noh nemunuk kutapin wutch kutagweayeumut?
22.28 Ahque ontahtó8g nukkone ohkéeu nepattuhquonkash, nish k8sháog neepattauhette[u]pash.
22.29 Sun kenaum wosketomp noh manuhke usseit 8tamanatam8onk, noh pish neepau anaquabenit tohs8tamwoh, matta pish neepóou anaquabenit matchekuoh.
23.1 NUmmattappean wehpunadt nanawunnuaénin, menuhke natwontash, teag ne anaquabean.
23.2 Kah ponch chauquog kukquttonkanit, tohneit kussaumep8waenúean.
23.3 Ahque kodtantash 8wauushp8onk: newutche nish as9kekodteam8e meetsuongash,
23.4 Ahque kodweenauweekish: ahqueteaush wutch nehenwonche waantam8onganit.
23.5 Sun woh kupponam kuskesukquash ut ne matta ohtan8g? newutche weenauwetuongash wunnuppuhwhunukkouwaog wuhhogkauh, nag pt8weog onatuh wompsuk8k nogque en kesukquiug.
23.6 Ahque meechau uppetukqunnunk noh machuk wuskesuk, asuh ahque kodtantash 8weekum meechum.
23.7 Newutche neáne unnantog ut wuttahhut ne wuttinniin: meetsish, wuttattash kuttinuk, qut wuttah matta k8weetomuk8h.
23.8 Kodchuki ne meechan pish kummummenadtamun, kah k8wanteoh weekone kukkutt8ongash.
23.9 Ahque ket8hkash wuhtauogqut mattamog: newutche noh jishantam waantamwe kukkutt8wongash.
23.10 Ontahtáhkon nukkonohkée kuhkuhheg, kah ahque petutteash wutohteakón8óut touiesog.
23.11 Newutche uppohquohwussuénúmwoh misugkenwoh, noh kukken8tamwontamunk wuttinniyeuongan8.
23.12 Ponsh kuttah ut kuhk8tamóadtuonganit, kah kuttauogash ut wohwohtamwe kutt8onganit.
23.13 Ahque assanshe sasamatahwhaonk mukkies, newutche tattagkomadt nashpe sasamatahh8waontug, matta pish nupp8.
23.14 Todtogkom sasamatahh8wontag, kah pish kuppohquohwuttau ukketeahogkôunoh wutch chepiohkomukqut.
23.15 Nunnaumon, kuttah waantam8m8uk nuttah pish wekontam8m8, nux nuttah.
23.16 Nux, nussekonohtogq pish wekontam8m8 kussissitt8nash sampwe n8womouk.
23.17 Kuttah ahque ishkauononch mácheseaenuh, qut qush Jehovah ne teage.
23.18 Newutche wunnamuhkut na wohkukquoshin, kah kutannoósuonk matta pish tummethom8un.
23.19 N8tash nunnaumon kah waantash, kah sampwshash kuttah en may$ut.
23.20 Ahque kenukshash wine wuttattamwaenuog, kenugke ôontwapuenuog weyaus.
23.21 Newutche kogkeussippamwaen, kah wussaumep8waen pish matcheku, kah kodtukquomuonk pish hogk8 sohqueheiash.
23.22 Kuhkeihtau k8sh noh wanaumoniit kuhhog, kah ahque sekeneau kokas mahtauntog.
23.23 Adtôash wunnamuhkuteyeuonk, káh ahque magish, kah waantamoonk kah kukk8tomwehteaonk, kah wohwohtamoonk.
23.24 8shoh noh sempweseit pish mishe weekontam, kah noh waantamunit wunneechanoh, pish 8wekontam8onuh.
23.25 K8sh káh kokas pish wékontamwog, kah noh neechadt kuhhog pish wekontám.
23.26 Nunnaumon, aninnumah kuttah kah kuskesukquash kuhkinneasitch nummayash.
23.27 Newutch nanwun8dsquausuen noh michemonogod pasohtheg, kah pen8wohteasq noh peonogod pasohtheg.
23.28 Noh wonk askuhwhosu, [']onatuh asqhuk ne teag tohqunuk, kah noh mishehheau pannésenutcheh kenugke wosketompuh.
23.29 Howan onkapunadt? howan onkquanumwut? howan ohtunk quenuanittuongash? howan kaketeumit? howan tahn8tetahwhit? howan mashquskesukquont?
23.30 Nag sepogteacheg wine$ut, nag natinnehogig kenukkenausue wine.
23.31 Ahque mononneaumuk wine mishquag wanompamukquok, wuttattamwaitchuut wunne papachem8uk.
23.32 Maumachish ogqueem8h8wom8 ask8kut, kah unutchohk8h8wau sissequaut.
23.33 Kukskesukquash pish kuhkinneauáu penuohteasquoh kah kuttah pish sohh8wuttau woonkagish.
23.34 Nux pish kutogqueneunkqussin noh sepsuk nóeu kehtahhanit, asuh noh sepsik woskeche sepaghonganuhtugqut.
23.35 Nuttattagkomukquog, kussim, kah matta nuttammattam8un: aquompak pish nutt8hkem? qut wonk pish nunnatinneahhamun
24.1 IShkauonuhkon matchetowog, asuh ahque kodtantash nag k8weetaumonat.
24.2 Newutche wuttahhou natwontam8m8 paguanuonk, kah wussissitt8n8ash keket8hkom8ash woskehittuonk.
24.3 Nashpe waantamoonk wetu kesteausu, kah nashpe wohwohtamoonk menuhketeausu.
24.4 Kah nashpe wahteauonk, chamberash pish numwameechumuash wame magoadtikish kah waonegigish weenauwetuongash.
24.5 Waantamwen menuhkesu nux wohwohtamwe wosketomp nano menehketeau.
24.6 Newutche nashpe waantamwe ken8nittuonk, pish kutayeuwehteam, kah monahettit kòn8s8wácheg, na wadchanittuonganú8.
24.7 Waantamoonk wussaume qunnunkquohteau wutch mattamog: matta woshinnum8 wutt8n ut squoantamut.
24.8 Noh natwontog matchesenat, pish ussowenau woskehuwaenin.
24.9 Mattammagwe unnantam8onk ne matcheseonk, kah mamanowantamwenit, noh noh[c]hanumukqussu ut wosketompaut.
24.10 Sauunuman wuttamehpannae kesukodtut, kummenuhkesuonk peasin.
24.11 Mukk8naan nag pohquohwhunnónat, neg ánontonchumutcheg nupp8onganit, kah yeug págodche nussutcheg.
24.12 N8waan, kusseh, matta n8wahteau8mun: sunnummatta noh pannuppe nag metah wunnatwontam8un? kah noh nanawehteont kukketeahogkôunoh, sunnummatta 8wahteau8un? kah sunnummatta pish onquatauau nishnoh wosketompuh, neaunag wutanakausuongash.
24.13 Nunnaumon, meech hony newutche wunnegen, kah hony combe ne weekog ut kukqutchtam8onganit.
24.14 Netatuppeyeu8 wahteauunat wáantamoonk, en kukketeahogkôunit: namehteauan, neit na onkquatôadtuong[a]nu8, kah kutanôôsuonk matta pish tummehtham8un.
24.15 Ahque askuhwheteash (woi matcheetoen) ayeuuhkone wutayeuonk sampweseaen: ahque matchehteáush wutanwôsinoe ayeuonk.
24.16 Newutche sampweusseaen penushau nésausuk tahshit nompe, kah wonk omohku qut matchetou pish penushau en woskehittuonganit.
24.17 Weekontogkon kummatwom penushont, kah weekontogkitch kuttah penushont.
24.18 Ishkont Jehovah wunnaumun, kah umm8sqhikqun: kah wutamaunumauoh ummusquanittam8onk.
24.19 Ahque musquantash newutche matcheetowenuog, asuh ahque ishkauos matchetowog.
24.20 Newutche na matta pish onkquatauwaonk matcheetou: 8wequananteg matchetou pish onthosu.
24.21 Nunnaumon, qush Jehovah kah ketass8t, kah ahque weogeh nag ahosuesecheg.
24.22 Newutche wutonkapunnaongan8 pish tiadtomohkem8, kah howan wahteunk naneeswe uppáguanuongan8.
24.23 Yeush wonk wutchayeuash waantamwog: matta wunnegeninno wutt8onumonat ut wussittum8onganit.
24.24 Noh anont matchet8oh ken kussampweusseaenuh, missinuinnuog neh pish matanumouh, wutohtimoneash pish wutunkquanumouh.
24.25 Qut nag aiushkomoncheg pish wekontumwog, kah wunne wunnanittuonk pish nuhkuhkongquog.
24.26 Pish chipwodtamauaog wussissitt8nash neh sampwunnámp8whosinutcheh.
24.27 Poquodchit ut wunnehteoush kutanakausuonk, kah wunnehteou kuhhog ut ohteakont: kah ne mahche nag, weekitteash.
24.28 Ahque ayeuuhkóne wauwáus ketatteamung tahn8che, kah as8keteahkon nashpe kussisset8nash.
24.29 Ahque n8wash, ne nuttinheun ne ánhit: kah nen pish nutonkquatau wosketomp neaunag wutanakausuongash.
24.30 Nuppomushap kishke wutohteakonit noh sasageneog kah kishke 8wenominneohtekonit noh matta ahtóug wohwohtamóonk.
24.31 Kah kusseh, wuttittannèkinneau wame asinnekôsog, kah massonog wunnuhkukkomuneau ne woskeche, kah qussukquaneneutunk n8ksheau.
24.32 Neit nunnaum, nuppapáne natwontamun, nummónunneaumunáh, kah nutattumunumup kuhk8tomóadtuonk.
24.33 Qut onch ogguhse kouèonk, ogguhse kogkouequaonk, ogguhse sóhpwunnechaéonk kouènat.
24.34 Neit pish peyaum8 kummatchekuonk, onatuh noh neechadt, kah kukquenauéhik8onk onatuh kesaumaée wosketomp.
25.1 YEush wonk wunnupwoaongash Solomon, nish wuttinneumoh Hezekiah Judae ketass8t wôsuk8hukupash.
25.2 Ne wussohsumóonk God adtahtauunat ne teaguas: qut quttianumáonk ketass8tamwog natinnehamunat ne teaguas.
25.3 Kesuk ukqunûhqussúonk, kah ohke ukqunónogqussuonk, kah wuttahhou ketass8tamwog matta wahikquodtinno.
25.4 Amaunsh pehteau wutch silverut, kah na pish wutch sohham8m8 8wisq noh sabâsuk.
25.5 Amaunau matchet8oh wutch anaquabit ketass8t, kah wutappuonk pish menehketeau ut sampweusseonganit.
25.6 Ahque woweenom kuhhog ut anaquabit ketass8t, kah ahque neepaush wutayeuonganit matikenukig.
25.7 Newutche anue wunnegen kuttinnitteónat, yeu kuhkuhquish, onk neit n8kininnumuk ut anaquabit ketass8t, neh kuskesuk nauoncheh.
25.8 Ahque kenupsash mekonittinneat, ishkont kukquehquénauánum ut ne weekqshik, ketatteamung ponukquean akodchinneat.
25.9 Weogquttush k8tamanatam8onk weeche ketatteamung, kah ahque wahshadtoush kemeyeu8uk en onkatuk.
25.10 Ishkont noh n8tog, kupponuk akodchinneat, kah kummatche woweenomitteaonk matta kutamaéehtunk8un.
25.11 Kutt8onk wunneyin, ogqueneunkquotash golde applesash, ut silvere nunneukonktunkanit.
25.12 Onatuh golde sogkussohhou, kah wunne golde wunn8whosuonk, netatup waantamwe aushkomuáen ut noswetamwe wehtauogut.
25.13 Onatuh k8ne tohkoi kepenumwae aquompiyeuut, ne wuttinniin pabuhtanumwe aun8naénin neg ann8noncheg, newutche wunneheau ukketeahogkounoh wussontimomoh.
25.14 Howan waeenomont wuhhogkuh wutch pann8wae mag8onk, ogqueneunkqussu matokqsit kah wabanit matta sokanon8g.
25.15 Nashpe sepe pahtsuonk Sontim nupwéshanau, kah n8kiyeue meenan pohqunnum8m8 wuskon.
25.16 Sun kenamteoh hony? unnukukquehteash nean8hqueu wàmohk: ishkont wussaumepwean, kummomenadtamun.
25.17 Assahtoush kusseet wutch ketatteamung weekit: ishkont kussauanumuk, kah kussekeneunk.
25.18 Wosketomp noh pann8wae wauwadt ayeuuhkone wetatteamungoh, noh chetuntaheg kah togkodteg, kah kenai k[ô]uhquodt.
25.19 Pabuhtanumáonk ut matta pabuhtanumóunat wosketomp wadtamehpunamuk, ne ogqueneunkquot pohquomppitut, kah pannikonosháe musseet.
25.20 Onatuh noh amaunuk hogk8onk tohkaeu, kah onatuh vineger ut niterut, netatuppe noh an8homont ket8hamaongash ut tuhkequtteahaonganit.
25.21 Kummatwom kodtupwit assam petukqunnunk meechinat, kûhkutt8g uninnumau nippee wuttattamunat.
25.22 Newwutch pish kenumwonkquottau mohkossaash uppuhkukqut, kah Jehovah pish kutonkquatunk.
25.23 Nanumit ama8hkom sokanon, netatupe musquanittamwuñeunkqussuonk meenan muppusquanit keme wóm8uk.
25.24 An wunnegik ayeuinneat woskechekommukque adt p8chag, onk weetomonat chenauôsittumwossis ut mishe kitchikkommukqut.
25.25 Onatuh sonkipog wutch ku[n]kutt8n8e keteahogkou, netatuppe wunaunchem8kaonk nôadtut ohkeit.
25.26 Sampweseaen penushont ut anaquabit matchetou, ogqueneunkqussu wogko[u]uhbahhamwe tohkekom, kah anittue wutahhamunk.
25.27 Matta wunnégininn8 m8chekehteamunat hony: netatuppe wosketompaog natinnehommohettit nehenwonche wussohsum8ongan8, matta sohsum8onganinno.
25.28 Noh matta nanawunuk nehenwonche wunnashauonguh ogqueneunkqussu otanat ne pohqshunk, kah matta paneneutunkaninn8g.
26.1 NEane sequane k8n, kah neane kepenumwae sokanon: netatuppe quttianittuonk wanne yaéinno wutch mattamog.
26.2 Neané psukses nanwushont, neane wamesashquish pt8weche: netatuppe tahn8che matanittuonk matta pish peyaumun8.
26.3 Sasamatahh8ontug wutch horse, bridle wutch asse, kah sasamatahh8ontug mattammagwog uppusquan8óut.
26.4 Ahque namp8hamau mattamog neaunag wutas8tuonk, ishkónt ken wonk kutogqueneunkqussin.
26.5 Unnunnamp8hamau mattamog neaunak wutas8tuonk, ishkont waantam ut nehenwonche wuttenantam8onganit.
26.6 Noh negont8adt nashpe wunnutcheganit mattamog, tummehtham musseetash, wuttattam wannehteonk.
26.7 Wóhkontash n8chumwesit matta tatuppén8ash, netatuppeyeu8 kuhkinneasuonk ut wutt8n8óut mattammagwog.
26.8 Onatuh noh s8wompágunáhhamont, ne wuttatuppéyeuin noh quohtiánumont mattammaguoh.
26.9 Onatuh asinnekôus n8swóhteáshont wunnutcheganit kogkeissippamwaénin netatupe kukkinneasuonk ut wutt8nut mattamog.
26.10 Masugkenuk[-]Manitt8 noh kahkenauwehteu[n]k wame teanteaquasinish, naneeswe onkquottauau mattámmagwoh, kah onkquottauau panneusseaenuh.
26.11 Neane anum qunnuppeit en ummenadtam8onganit, netatupe mattamog quinnuppeit en wutas8tuonganit.
26.12 Sun kenau wosketomp noh waantog ut nehenwonche wuttenantam8onganit? m8cheke annoôsuonganeu8 papaume mattamog, onk papaume noh.
26.13 Sasegenamwen n8wau, qunnonou[-]mayut, qunnouou ut taumaogquehtu.
26.14 Neane kuppuhhou quinnuppeit ut wuthingésumut, netatuppe sasegenamwen ut wutappinneat.
26.15 Segenamwen onkhum wunnutcheg ut upp8chenauonut, 8tamehikqun padtauwunat wonk wutt8nut.
26.16 Sagenamwen anue waantam ut nehenwonche wuttenantam8onganit, onk neg nesausuk tahsuog wosketompaog woh anomae ayeuhteacheg.
26.17 Noh pamwushadt, kah weoggehteunk penuanittuonk ne matta wodtaumaun8g wuhhogkat, ogqueneunkqussu noh anumwoh anunont wehtauoget.
26.18 Onatuh kogkeaenin noh seahhog n8tae pohquttash, kôùhquodtash & nuppoonk.
26.19 Ne weyaneyeuin noh as8kekomont weetatteamungoh, kah n8wau, sunnummattá nummamuskeein?
26.20 Uttoh mo adt wuttuhqunun8g, naut n8tau úhteau: netatuppe, ná matta naunwonchum8wenuun8g, ahque penuanittuonganu8.
26.21 Onatuh mokkussaash en n8tae mokkussaadt, kah onatuh wuttuhq en nasquttag, netatuppe penuanitteaen wuttinashqunanumun penuanittuonk.
26.22 Ukkutt8wongash kenaunchem8enin onatuh n8chumwehtahwhuttuongash, kah nish n8kemoash en anome menogkussit.
26.23 Chikohtae mussissiet8nash, kah matche metah, ogqueneonkquot kodchuhkishquadt onkwhosik silvere pehteau.
26.24 Noh sekeneausit, eiantukeiyeu nashpe wussissit8nash, kah upponamauoh as8kekodteam8onk ut wuhhogkat.
26.25 Wunanuk8ad, ahque wunnampto, newutche nash nesausuk tahshinash unkquanumukquokish ut wuttahut.
26.26 Noh wussekeneáusuonk unkwhosik nashpe as8kekodteam8onk, um̃atcheseonk pish wahteauwahuwon anaquabhettit mamusse mukkinneonganit.
26.27 Howan pahsohteahhog, ne pish uppetshan, kah noh pamequánukqussuk, pish wutashketohhikqun.
26.28 Pann8wae menan yeuh wussekeneauoh noh ad onkapunanutcheh, kah papanae mutt8n paguanuonk padtauom8.
27.1 WOweenoohkon papaume saup, newutche matta k8wahteoh toh anuk kesukok.
27.2 Onkatuk waweenomukqush, kah matta nehenwonche kutt8n: pen8wot, kah matta nehenwonche kussisset8nash:
27.3 Qussuk tohkequn, kah nagunt tohkequn qut mattamog m8squanum anuh tuhkequan onk nish naneeswe.
27.4 Kah chenauausuonk musquanittuonk unkqueneunkquot, kogkeaneunkquot, qut howan tapenuk neepauun anaquohtag ishkauanittuonk.
27.5 Pohquae auskontuouk anue wunnegen onk ne keme womonittuonk.
27.6 Pabuhtanumukquodt wunn8chumwetah8waongash weetompain, qut wutchipwutt8nap8waongash matwoh, as8kekodteamweyeu8ash.
27.7 Wampe8e keteahogkou uhquontam hony-Combe, qut kodtupwit keteahogkou nish$noh wesogkon ne weekon.
27.8 Onatuh psukses noh nanwushont wutch 8wadshut, ne wuttatuppeyeuin wosketomp, noh nanwiit wutch wutayeuonganit.
27.9 Sussequeonk kah weetemungquok ne weekontamwahukqun metah: netatuppeyeu8 8wekone womonáuonk wosketomp weetompoh metahh8wae ken8nont.
27.10 Nehenwonche keetomp kah k8sh wetompuh ohquannumunkquon, asuh petutteúhkon kemat wekit kutunkquanumóe kesukodtut, newutche án wunnegik weetatteamunganin noh paswopit, onk noh wematin n[ô]apit,
27.11 Nunnaumon, waantash, kah weekontamwahteash nuttah, onk woh nunnamp8hamau noh kekómukqueh.
27.12 Waantamwenin quoshóe naum machuk, kah puttogqueu, qut ass8tuog kutchittauusháog, kah sasamatahwhôog.
27.13 Neemunush wuthogk8 noh quoshómuwanshunt penuwohteuh, kah nemunumau ukkinnuhtausuonk wutch penuwohteasq.
27.14 Noh mashont8wae wunanumont weetompoh, omohkit nompoáe, ne ogquontamauun mattanumaonganit.
27.15 Nagwutteáe padtippashin mishe sokanone kesukodtut, kah penuanitteae mittumwossis tatuppinneunkqussuog.
27.16 Howan neh onkwhont, onkwhau wabanoh, kah sussequeonk wuttinuhkôunit, ne wahteawahuwóm8uk wuhhog.
27.17 Misséhchuog kehtadtauóm8 missehchuog, netatuppe wosketomp wuttin kehtadtauun wuskesuk weetompoh.
27.18 Howan nanawunuk figsuhtug, pish meech ne meechummuonk, netatuppe noh quoshikkompaue wuttinnúmuhkauont wussontimómoh pish quttianumau.
27.19 <Neane> Neáne ut nippekontu muskesuk piuhsukeyeu8 muskesukqut, netatuppe wuttah wosketomp wosketompâut.
27.20 Chepiohkomuk kah paguanuonk matta waámummeechumunn8: netatuppe wosketomp wuskesukquash matta tapanatam8mun8ash.
27.21 Sabahseg wutch silver, kah sasabasúhsúmuk wutch gold, netatuppeyeu8 wosketomp ut 8weenomaonganit.
27.22 Tohkonogque ahpehtahwhadt mattamog ut togguhwhonganit, kenugke weatchiminit, nashpe quináhsinunk, onch ummattammag88onk matta nukkonuk8h.
27.23 Menuhke wahteaush uttôh ániéhettit kuf$floksumog, kah papane nanawehteash kut$herdsumash.
27.24 Newutche wenauwetuongash matta michemohtán8ash: kah chetuhquab, sun ohteau ut nish$noh pometuonganit?
27.25 Moskehtuash nogquodtash, kah woskoshkehtuoash nogquodtash, kah wadchue wunnepogquemesash moémoash.
27.26 Lambsog neg kuthogk8onganog, kah goatsog ne wuttinôadtuonk kutohteuk.
27.27 Kah pish wamat kuk-goatse sogkodtunk wutche kummetsuonk, wutche ummetsuonk neadtahshinunéan, kah pomantamóonk wutch kum-maidumog.
28.1 MAtchetowog wussem8og wanne howan wunnaumatuhkauunk, qut sampweusseaenuog u[n]nunuhkesuog qunnónouut.
28.2 Newutche wutohtimoine panneuseonk, mónaoh wussontimom8oh: qut nashpe waantamoe kah wohwotamoe wosketomp pish sepappu.
28.3 Matcheku muk8kinoncheh matchekuog, ogqueneunkqussu jishkhamwe sokanonut wanne sequnnum8g meetsuonk.
28.4 Neg ohquanumoncheg naumatuonguh, waeenomâog matcheet8uh, qut neg nanauweheoncheg naumatuo[u]guh, nah uppenuanumouh.
28.5 Matchet8og wanne wohtamwog wussittumoonk: qut neg natineawhoncheg Jehovah wahtamwog wame.
28.6 An wunneguk matcheku pomushadt ut wussampweusseonganit, onk noh wounketeunk ummayash, tohkonogque weenaieekit.
28.7 Howan nanawehheont naumatuonguh, noh waantamwe wunnaumoniin qut noh weechayeumont nanwiinitcheh, 8shoh akodchheau.
28.8 Noh nano mashteunk wutahtoonk nashpe ontsauohteaonk kah wame sampwe anuhomoádtuonk ummukkiñumwanshun noh kodtumonteanumont matchekuoh.
28.9 Noh quanippinuk wuhtauog wutch n8tamunat naumatuonk, uppeantamoonk unkquanumukquodt.
28.10 Noh panneaheunt sampweussenutcheh en matche mayut, nagum pish petshau ut nehenwonche uppassohteaheganit: qut sampwesit pish wowunadchasuau ut ahtoonganit.
28.11 Weenauwetuen waantam ut nehenwonche wuttenantam8onganit; qut matcheku noh ahtunk wohwohtamóonk, wunnátinneuhkonuh.
28.12 Sampweusseaenuog wekontamwehetticheh neit misi sohsumóonk: qut matchet8og waabéhetticheh, wosketomp puttogwhou.
28.13 Noh onkh8k ummatcheseongash, matta wunniyeu: qut howan samp8adt kah nish ahquontog, ohtau monanittuonk.
28.14 Wunniyeu wosketomp noh nagwutteaeu wabesit, qut noh manuhkehteunk wuttah, pish penushau ut woskehittuonganit.
28.15 Nehnehteae qunnonou, kah nanwodtupp8e mosk; ne wuttinnussin matcheetowáe nanawunnuaénin ut matchekue missinninnuut.
28.16 Sontim noh quenauwehikqut wohwohtamóonk, noh wonk mishe mukk8kinnuwaenin, qut noh sekeneog hahchewontamóonk pish sepe pomantam.
28.17 Noh chekeasit 8sqheunk howae wosketomp pish ussishau pasohtheganit, howan kogkôunukkitch.
28.18 Howan sampwushadt pish wadchanau, qut noh woonkiteunk ummayut, pish pasukqut penushau.
28.19 Noh ahketeadt wutohteuk pish m8chekohtou petukqunnunk, qut noh asukauont tahn8cheénúh, noh pish wamut ummatchekuonk.
28.20 Pabuhtanumwenin pish m8chekohtóh monanetuongash, qut noh kod kenuppénaeekit, matta mo woskeheau.
28.21 Papenauánumónat matta wunnegeninno: wutch kodchúhki petukqunnunk, noh pish panneseu.
28.22 Noh kodkenuppenauékit, matchit wuskesuk, kah matta natwontam8 pish matchekuonk nukkuhkunk.
28.23 Noh aushkomont wosketompuh, pish ompetak namehteoh m8cheke womonetuonk, onk noh papanauadt nashpe weenan.
28.24 Howan mogk8kinont 8shoh asuh ohkasoh, kah n8wau, wanne matcheseonganinno, noh weechayeumont paguoteaeininúh.
28.25 Noh pohtuánumwutteâhont, noh wogkauunum penuanittuonk, qut noh pabuhtanumont Jehovah pish wunnogqheau.
28.26 Noh pabuhtantog nehenwonche wuttah, noh mattamog, qut noh waantamwushadt, pish pohquohwhunau.
28.27 Noh anumauont matchekuoh, matta pish quenauwehik8, qut noh onkh8k wuskesukquash, pish m8chekohteau mattanittuongash.
28.28 Matchetóog waabehetticheh, wosketompaog puttogqueog, qut naphettiche sampweusseaenuog nano monaog.
29.1 NOh nagwutteae áuskomut, menehketeau wussittipuk, pish teanuk nushau, kah matta kûhsheu.
29.2 Sampweussecheg nanawunnuáhettit, missinninnuog wekontamwog, qut matchetoog, nanawunnuáhettit missinniñuog m[ó]og.
29.3 Howan womontog waantamóonk wekontamwahteau 8shoh, qut noh weechayeumont nanwun8dsquauósuénuh mahtshadto wutahtoonk.
29.4 Ketass8t nashpe wussittumóonk menehketeau wutohtimóin, qut noh attumunuk mag8ongash ukkepuhkon.
29.5 Wosketomp noh papanamont weetatteamungoh, sepaganinau hashabpoh wutch wusseetash.
29.6 Ut uppanneseonganit matchetou, appéhannú8, qut sampweussecheg ket8hamóog, kah wekontamwog.
29.7 Sampweusseaenin natwontam wuttinniyeuonk matcheku, qut matchetu matta toh wuttintupantam8un wahteauunat.
29.8 Maman8wantaménuog padtoog otan apéhenit, qut aantamwog qushkinnumwog musquanittuonk.
29.9 Waantamwe penuánumont mattamagwoh, asuh musquantog, asuh hahanit, wanne anwôsinn8onganinno.
29.10 Noh ku[n]kutt8n8wontog musqueheonk sekeneauau sampwesénutcheh, qut sampweusseaen natinnewhau ukketeahogkounoh.
29.11 Mattamog wussinneash wame wuttenantam8ongash, qut waantamwenin ukkuphamunash na en ompetak.
29.12 Nanawunnuaenin kuhkeihtog pann8waongash, wame wuttinninneumo[n] matchet8oh.
29.13 Matchekuen, kah as8kekodteamoénin nag namehettuog, Jehovah wequaahteau wuskesuk88ash naneeswe.
29.14 Ketass8t noh pabuhtanumwe wussumont matchekuoh, wutappuonk pish micheme menehketeauun.
29.15 Pogkomunk kah auskontuonk nish waantamwahuom8ash, qut mukkies mukk8nââu wuhhogkuh, akodjheau ohkasoh.
29.16 Matchetoog monahettit, matcheseonk nano monat, qut sampweussecheg pish naumwog uppenushaongan8.
29.17 Sasamatah kenaumon, kah pish kutanwôsimuk, nux pish wekontamwaheau kukketeahogkôunoh.
29.18 Na matta naeihtôadtuonganin8g, missinninnuog paguanuog, qut noh nanauwehheont unnaumatuonk, noh wunniyeu.
29.19 Wuttinneumin matta pish sampweheau nashpe kutt8wongash, newutche tohkónogque 8wohtamun, matta namp8ham8h.
29.20 Nauadt wosketomp musquanittamwe ukkutt8onganu, m8cheke annoósuonganú8 mattamog, onk noh.
29.21 Noh wanadchanont wuttinneumoh wutch ummukkiesuuneat, noh maumachish onatuh wunnaumonait.
29.22 Músquanittamwenin wogkouunum penuánittuonk, kah chenauausuáenin mishehteau ummatcheseongash.
29.23 Wosketomp uppittuánumóonk wuttiuhquonkhikqun, qut quttianittuonk ushpunuk noh hohpâe nashauonguh.
29.24 Howan pushadtauómont komm8towaénúh, sekeneauau nehenwonche ukketeahogkôunoh, noh n8tam matanittuonk kah matta 8wahteauwáhuwaun.
29.25 Qushaonk wosketomp pas8au uppehanoh, qut howan pabuhtanumont Lord, pish wadchanau.
29.26 Monaog natinnehamwog nanawunnuaenin 8womoausuonk, qut nishnoh howan wussumáonk 8m88 Jehovahut.
29.27 Mat sampeuseaen noh unkquanumukqussu ut sampweusseaénuut: kah noh sampwesit ut mayut, noh unkquanumukqussu ut matchet8ut.
30.1 UKkutt8wongash Agur wunnaumonuh Jakeh ne quoshaue missohhomoonk, wosketomp ken8nau Ithieloh, nux Ithieloh kah Ukaloh.
30.2 Wunnamuhkut numm8cheke ogqueneunkqus puppinashimwut onk wosketomp, kah matta nutahtauoh 8wohwohtamoonk wosketomp.
30.3 Wonk matta nunnetuhtau8p waantamoonk, kah matta n8wahteau8h waneetupanatamweyeu8gish.
30.4 Howan kohkuhqut en kesukqut, asuh n8keit, howan mâuunont wabanoh ut upputtukqunnutcheganit: howan weesquabenunk nippeash ut hogk8onganit? howan manuhkehteunk wame weekshik ohkeash? toh ussowesu? kah toh ussowesuoh wunnaumonuh, woh missohwhadt?
30.5 Nish$noh wuttinn8waonk God pohki, noh wutogqunnegan8oh nag pabuhtanumoncheg.
30.6 K8tnehtuhkon wuttinnowaongash, Ishkont kutaushkomuk, kah ken kenamhit pann8waenuh.
30.7 Neesinash k8wehquetumoush, cheketaehkon ash na nupp8omp.
30.8 Nô8tahtah tahn8chéyeu88k kah pann8waongash: ahque aninnumah matchekuonk asuh weenauwetuonk: sohkomm8uneh meechum ne tapeneunkquok ut nuhhogkat.
30.9 Ishkont numwameechum, kah kutcheketoush, kah nussim, howan Jehovah? asuh ishkont nummatcheek, kah nukkomm8t, kah tahn8che nunnemunum 8wesuonk.
30.10 Mataunchem8kauhkitch wuttinneumun wussontimomoh, ishkont kummattanumuk, wunnegen: 8wequananteg matta úhtanouk, kah ken kenamhit matchesénat.
30.11 Pometuonkanu8 ne matanumom8ug 8shoh, kah matta wunnanumau ohkas.
30.12 Pómetuonk pohkag ut nehenwonche wuskesuk8out, qut asquam kutchissumauog wutch wunnishkeneungqussuongan8out.
30.13 Pometuonkanu8, uttoh en qunnonkquod wuskesuk88ash, kah wunnadteaskesuk88ash tahshinausuash.
30.14 Pometuonkanu8, togkodtegash waeepittitcheg, kah wutompukoune weepitt8oash chohquogwosh matcheponat matcheku wutch ohkeit, kah quenauwehikqut wutch wosketompaut.
30.15 Uppasq néesittaunioh, n8waog aninnumah, aninnumah: nishwinash matta tapanatam 8munu8gish, nux yauunash matta n8womunash taupi.
30.16 Weenohke, mehcheeu oontomuk nonnobohke matta nomwohtan8g nippé, kah n8tau, neh matta an8womunog, taupi.
30.17 Muskesuk ne ahanehtauont 8shoh, kah sekeneam noswehtauonat ohkasoh: konkontuog neg ayitcheg 8n8uhkoiyeuut, pish ukkodtuhtahhomunnaoasu, kah wompsuk ukquamesuog ummeéchinaoash.
30.18 Nishwinash wussaumé monchanatamweyeu8ásh wutch nuhhogkat, nux yauunash nish mo wahteau8unish.
30.19 Ummay wompsuk8k ut mamahche kesukqut, ummay ask8k ut qussukquanit, ummay kuht8nog ut noeu kehtahhanit, kah ummay wosketomp ut nunksquaut,
30.20 Netatuppe ummay manisquaausuenin, noh meetsu, kah jishkhom wutt8n, kah n8wau, wanne nummatchesu.
30.21 Newutche nishwinash ohke mat chequnohtano, kah yauunash matta tahshinum8.
30.22 Wuttinneumun nanauunnuadt, kah mattamog wamupwutcheh metsuonk.
30.23 Nanwun8dsquauausueu mittamwossis weetauádteadt, kah mittámwossisse wuttinneumin nompinont wussonksquomoh.
30.24 Yauunash nish papeasikish ut ohkeit, qut nish mogke waantam8m8ash,
30.25 Anunnekqsog missinninnuog matta manuhkesegig, qut onch quaquoshwehtamwog ummeetsuongan8 neepunae.
30.26 Ogkoshquog na nan8chumwesuog, qut onch weekitteaog qussukquanehtu.
30.27 Chansompsog wanne ukkeihtass8tam8meog, qut onch sohhamwog nag wame moeu chipwushaog.
30.28 Mamunappeht anunuhque$ohto wunnutchegash, kah appu tahs8tamukkomukqut.
30.29 Nishwinash nish wanumaushom8[u]gish, nux yauunash tapeneunkqshaum8ash.
30.30 Qunnonou noh anue menuhkesit kenugke puppinashimwut, kah matta qushkehtauoou howa[n]sinne.
30.31 Quohqunonou, nomposhimwe goats wonk, kah ketass8t, noh wanne howan ayeuuhkone waabehtauunk.
30.32 Mattammagwe usseas, tahshin[a]dt kuhhog, asuh matanatamas, ponsh kenutcheg kutt8nut.
30.33 Wunnamuhkut sogkodtunk tuttogkodtamuk, paudtauom8 butter: kah pemsqunumuk mutchán, paudtauóm8 wusqueheonk: netatupe chekeé musquanittimuk paudtauom8 penuanittuonk,
31.1 UKkutt8ōgash ketass8t Lemuel, quoshae missohhamoonk ne ohkasoh kuhk8tomungkup.
31.2 Teag, nunnaumon? kah teag, nutoontomukque wunnaumonuh? kah teag wunnaumonuh nutchekee quoshaongash.
31.3 Aminnumauuhko[n] kummenuhkesuonk mottumwossissut, asuh kummayash en ne paguanont ketass8tamwoh.
31.4 Wuttattamwehettekitch, ketass8tamwog woi Lemuel, wuttattamwehettekitch ketass8tamwog wine, asuh sontimoog onkuppe.
31.5 Ishkont wuttattamwog káh wananumaog naumatuonguh, kah woonkéhtéauog wussumaonk howan onkapunadt.
31.6 Aninnumok onkuppe noh pagodoche onkapunadt, & wine yeug tohkequtteahoncheg,
31.7 Wuttattaj, & wanantaj ummatchekuonk, kah mehquontogkitch wonk wutonkapunaonk.
31.8 Wohshunumau kutt8n mo kaket8g, wutch wuttinniyeuongán8 wame neg kohquttumauutchg nupp8onk.
31.9 Woshwunum kutt8n sampwe wussitush kah ken8tamwansh matcheku kah quenauwehikquit
31.10 Howan woh namheont wunnetupanatamwe mittamwussissoh: newutche anuoadtu rubisash.
31.11 [VV]essukeh wuttah pápane uppabuhtanumoh, neit pish matta woskehteáuau.
31.12 Noh wunneneheuh, kah matta matcheneheuh nesohkepomantog.
31.13 Noh natinnewhau w8l, kah hashabpoh kah wekontamwe wunnutcheg anakausu.
31.14 Noh ohquéneunkqussu keht8nogque kodtowompasuenuut, noh nôadtit wutáu ummeetsuonk.
31.15 Wonk omohku ash papume nuhkog kah assamau weechininneumukqutcheh, kah wutcheppiyeum8 ummaidumoh.
31.16 Natwontam ohteuk kah wutadtôon: kah nashpe wunnutchegane meechummuonk weenominneohketeau.
31.17 Nashpe menuhkesuonk puttukquobbesu, kah menehketeau wohpittenásh.
31.18 Wahteau ukkodtauwompasuonk ne nukkonaeu.
31.19 Wunnutchegash ponam tuttuppanohteaonganit, kah wunnutcheg kogkôunum hashabpuhtug.
31.20 Summagunnu$tchaehtauau matchekuoh nux nontinnutchomau quenahikqunutcheh
31.21 Matta wabesuonaou k8noh wutche neh weecheinninneumukqutcheh, newutche wame weetininneumukqutcheh, nehneesogk8unohtauoh.
31.22 Ayimau wuhhogkuh appinnie onkwhongash squontuhsue anakausuonk, wuthogk8unash silk kah purple.
31.23 Wasukéh waheóneau ut squontamehtu, weetapemont wutohtimóe eldersoh.
31.24 Ayim wanegik womponak, kah ukkodtauwompasin, kah aninnumauau kodtauwompasuenuh puttukquobpissinash.
31.25 Menuhkesuonk kah quttianittuonk nish wuthogk8unash, kah noh pish weekontam ompetâk.
31.26 Waantamwe woshwunum wutt8n, kah ut weenannuut naumatue womoausuonk.
31.27 Wunne nanawehteau ummayeuóash neh weechinnineumukqutcheh, kah matta meechu sekeneamwe petukqunneg.
31.28 Wunnechanoh neepooh, kah wuttinnóuh k8nanumit, wessukeh, kah noh waweenomuh.
31.29 Monaog wuttoninneunk weenauweekhuaog, qut kutanue wunnetéumóog wame.
31.30 Wunnompamukqussuonk as8kekodteam8 kah wunnetuonk tahn8cheyeu8, qut mittamwossis noh quoshont Jehovah pish woweenom8.
31.31 Anninnumau wunnutchegane meechummúonk, kah nehenwonche wutanakausuongash woweenodtumunach ut squontamehtu.