1.1 OOwoshwunnumóonk Jesus Christ, ne God anumauump, nahtinont wuttinneumoh nish teanuk mos áunagish, kah an8teamo kah ummishamun nashpe wut-Angelsumoh, ut wuttinneumoh John.
1.2 Noh wauwadt wuttinnowaonk God, kah 8wauwaonk Jesus Christ, kah wame nish nagish.
1.3 Wunnanumau noh agketog, kah nag n8togig, yeush quoshae missohhamóe kutt8wongash, kah nanauwéhteunkig nish noh adt wussukwhosikish, newutche ahquompi pas8cheyeu8.
1.4 John en nesausuk tahshinash moeuwehkomongásh ut Asia, kitteamonteanitteaonk apehtunk8k, kah wunohteaonk, wutch noh noh koh, noh koh mô, noh páont, kah wutch nesausuk audtahs8itcheg nashauanitt8og, neg apitcheg anaquohtag wutappuonk.
1.5 Kah wutch Jesus Christ, noh pabuhtanumwe wauwaen, kah mohtamegit ut napukek, kah ukkehtass8tamom8oh Sontimóog ut ohkeit, kah womonukqueog, kodchessumukqueog wutch kummatcheseonganunnónut ut nehenwonche 8squeheonk.
1.6 Kah kussontimáhukqun, kussephausuaenuahikqun en Godut, kah 8shut, sohsumóonk kah nanaann8waonk oht[a]uutch micheme kah mecheme Amen.
1.7 Kusseh nashpe peyau mahtohqus, kah nishnoh muskesuk pish wunnauuh, kah nag wonk kónnukehteawompanneg: kah wame auwadtuongash ohkeit pish mauog newutche noh, ne naj, Amen.
1.8 Nen Alpha kah Omega, waj kutchissik, kah adt wohkukquoshik, n8wau Lord, noh koh, noh koh mô, kah noh paont, noh wame menuhkesit.
1.9 Nen John, nen wonk kemat, kah weechiyeumat ut wuttamehpunnaonganit, kah ut ass8tam8onganit, kah ut ummannissuonganit Jesus Christ, ápeomp menahhannit uss8wetamun Patmos, wutche wuttinnowaonk God, kah wutch wauwáonk Jesus Christ.
1.10 Nen mo ut nashauauanitt8ut, ut ukkesukodtumut Lord, kah n8tam ut nuppusquanit mishont8wáonk, onatuh monopuhpeg.
1.11 N8wau, Nen Alpha kah Omega, negonne kah maumachish, kah ne nauman wussukwhush ut wussukwhonganit, kah negonchhuash en nesausuk audtahshinnu8gish moeuwehkomongash nish ut Asia, en Ephesus, kah en Smyrna, kah en Pergamos, kah en Thyatira, kah en Sardis, kah Philadelphia, kah en Laodicea.
1.12 Kah nutompamuhquaip naumunat ne wadtauatonkqussuonk kon8sit, kah ompamuhquaéan, nunnaum nesausuk tahshinash golde wequananteganuhtugquash.
1.13 Kah nashaue nesausuk tahshinash wequananteganuhtugquash, pasuk ogqueneunqussu Wunnaumonuh wosketomp, hogk8 hogk8onk mussishin wusseetut, kah kehtipsquanapissu golde puttukquobus.
1.14 Uppuhkuk, kah ummesunk wompiyeuash onatuh w8l, wompiyeuash onatuh k8nut, kah wuskesukquash onatuh kussompenae n8teau.
1.15 Kah wusseetash onatuh ne wanegik wompuhshog, onatuh chagohsumuk ut ahut sabasahsumuk: kah 8wadtauatongqussuonk onatuh ne anont8wag m8cheke nippeash.
1.16 Kah wuttinuhkóunit nesausuk tahsuoh anogqsoh, kah wutch wutt8nut sohham8m8 aeetaskequok togkodteg: kah wuttinnussuonk onatuh nepáuz paokôsuk.
1.17 Kah nauog, nuppenusham ut wussetut onatuh napumuk: kah nupponumunk wutt?nuhkou, nuttinuk, Ahque wabesish, nen negonne kah maumachish.
1.18 Nen noh pamontog kah napukup, kah kusseh, nen nuppomantam micheme, Amen, kah nutahto chepiohkomukque kah nupp8ongane pohquomadtikquontunkash.
1.19 Wussukwhush nish naumanish, & nish yeuyeu [á]unagish, & nish pish ánagish ompetak.
1.20 Ne siogkok nesausuk tahsuog anogqsog neg nauadcheg nuttinohkóunit, & nesausuk tahshinash golde wequananteganuhtugquash nesausuk tahsuog anogqsog, neg wut-angelsumoh nesausuk adtahshinnú8gish moeuwehkomongash: & nesausuk tahshinash wequananteg[a]nuhtugquash nish naumanish, nish nesausuk tahshinash moeuwehkomongash.
2.1 EN wut gelumoh moeuwehkomonk ut Ephesus, wussukwhush yeush wussinneash noh konunont nesausuk tahsuoh anogqsoh ut wuttinohkôunit, noh papaumushadt nashauwe nesausuk adtahshinnú8gish golde wequananteganuhtugquash.
2.2 N8wahteoh kutanakausuongash, kah kummenuhkesuonk, kah kummanunnissuonk, kah matta nag kummukk8naôog matchetukeg, kah nag kukqutchheóog an8wacheg nenawun apostlesog, kah nag matta, kah kenamheóog pann8waenúog.
2.3 Kah kutchequnehtam, kah kummánunnis, kah wutche n8wesuonk kutanakaus, kah matta kussauunum8.
2.4 Qut neteag k8chumush, newutche kenukkodtam negonne k8womantamóonk.
2.5 Newutche mehquontash uttoh waj penusháan, kah aiuskoiantash, kah ussish negonanakausuongash; asuh teanuk pish kuppeyaônush, kah pish nutontahtóh k8wequananteganuhtug, wutch wutayeuonganit, qut kuttumma aiuskoiantaman.
2.6 Qut yeu kutahtauun, kussekeneam wutusseonganóoásh Nicolaitansog, nish nen wonk sekeneamonish.
2.7 Noh wohtauogkut, n8taj toh án8adt Nashauanit en moeuwehkomonganehtu: noh sohkog, nuttinnunnumau meechinat wutch pomantamóe mehtugq ne ohtag nasháue up-Paridisumoh God.
2.8 Kah en wut-angelumoh moeuwehkomonk ut Smyrna, wussukwhush: yeush wussinneash noh negonne kah maumachish, noh napukup kah pomantam,
2.9 N8wahteoh kutanakausuongash, kah k8tamehpunáonk, kah matchetuonk, qut ken k8weenáieet, kah n8wahteoh upblasphemaongan8, neg án8wacheg neenawun Jewsog, kah nag mattá, qut nag wussynagog8m Satan.
2.10 Ahque yeush wabesuontash, nish pish ashpunnanumukish, kusseh, mattannit pish kuttinohkonukou nawhutche kuppishagkinnittuonganit, woh kukqutchehetteanaóut, kah pish k8tamehpunám8 piukkukquinne: ken pabuhtanumaush en nuppunat kah kittinnumoush pomantamwae chetuhquab.
2.11 Noh wohtauogkut n8tamunat n8taj uttoh a–dtog Nashauanit moeuwehkomongash, noh sohkohsit, matta pish woskehikk8 nahohtoeu nupp8onguh.
2.12 Kah en wut-Angelumoh moeuwehkomonk ut Pergamos, wussukwhush, yeush wussinneash noh ahtunk kenag togkodteg áetaskequok.
2.13 N8wahteoh[]iku tanakausuongash, kah uttoh áyean, uttoh wutappuonk mattanit ohtag, kah kummenuhkinnum n8wesuonk kah matta kukohkonn8oh n8namptam8onk, yeush ut kesukodtash uttoh adt Antipas nuppaubohtanumukque n8wauwaéneum, noh nashomukup kenugke kenaau, uttoh apit mattannit.
2.14 Qut ne teaguishinish k8chimush, newutche naut nawutche kogkôunumwog ukkuhk8tomuhteaonk Balaam, noh kohk8tomwehteop Balak upponumunat togkussittassunóonk, anaquabhettit wunnaumonuh Israel, meechinat nish sephamauutche nunneukontunkanog, kah ussenat mamussuonk.
2.15 Neyane wonk neg nawhutche kogkóunukeg ukkuhk8tomuhteaongan8 Nicolaitansog, ne sekeneam.
2.16 Aiuskoiantash, asuh teanuk kuppeyaaunsh, kah nag pish nutáyeuuhkonóog, nashpe nutt8ne togkodteg.
2.17 Noh wohtauogkut, n8taj, nashauanit uttoh anont moeuwehkomongoh, noh sohkauont, noh nuttinnumau meechinat adtahtásik manna, kah pish nuttinnumau wompiqussuk, kah ut qussukquanit wuske wesuonk adt wussukwhosik, ne wanne howan wahteau8k, webe noh adtumunuk.
2.18 Kah en wutangelumoh moeuwehkomonk ut Thyatira wussukwhush: yeush wussinneash wunnáumonuh God, noh wuskesukquash agqueneunkquok kesompenae n8taut kah wussetash ogqueneunkquodtash wanegik wompushshog.
2.19 N8wahteoh kutanakausuongash, kah k8womoausuonk, kah k8tinninneumuhkausuonk, kah k8namptamóonk, kah kummanunnissuonk, kah kutanakausuongash, kah maumachish anue onk nish negonne.
2.20 Qut ogguhsenash k8chimush, newutche kummukk8nau noh mittamwossis Jesabel, noh as8wenont wuhhogkuh manittowompaen, kuhk8tomuhkonat, kah uppannes8unnónat nuttinneumoh, ussenat nanwun8dsquauonk kah meechinat sephamau–tche nunneukontunkonog.
2.21 Kah nuttinnumauop ne woh adt aiuskoianatamuk, ummamussuonk, kah matta wutauskoianatam8un.
2.22 Kusseh nuttinuhkon appinneat, kah neg weech mamussumoncheg, ut mishe wuttammepunnonat, kittumma aiuskoianatamohettit wutusseonganóash.
2.23 Kah nunnush wunnechanoh nashpe nupp8onk, kah wame moeuwehkomunganog pish wahteauog, nen noh natinneohkontog wut8unnussog, kah metahhash, kah nuttinnunumau nish noh pasuk kenaau neyaunag kutanakausuongánoash.
2.24 Qut kuttinnonnumw8, kah onkatogg apitcheg ut Thyratira, ne adtahsehettit, matta ahtauogig yeu kuhk8tome[h]teaonk, kah matta wahteauouog umm8n8iyeu[m]ash Satan nean8wahettit, wanne kupponamauon8mun onkatuk weanun.
2.25 Qut nô mahche ahtauog, menuhkenum8k ne pajeh nuppeyonat.
2.26 Kah noh sohkog, kah nanáuwehteunk nutanakausuongash no pajeh wohkukquashinit noh nuttinnumau wutaneu menuhkesuontamunat wutohtimoneash.
2.27 Kah nah pish wunnánauunoh nashpe m8ohshogque souohpunk, neyane 8wishquoh ahkuhqutteaenin, pish nag s8kqshauog neyane attumunumauog n8sh.
2.28 Kah pish nuttinnunnumau mishanogqussoh.
2.29 Noh wohtauogkut n8taj uttoh nashauanit ánont moeuwehkomungoh.
3.1 Kah en wutangelumoh moeuwehkomunk ut Sardis, wussukwhush: yeush wussinneash noh nesausukadtashadchanont wun-Nashauanitt8moh God, kah nesausuk tahsuog anogqsog, n8wahteoh kutanakausuongash k8wesuongan kukketeam, qut kenup.
3.2 Askuhwhete[a]sh kah meneketeaush nish ahtauanish, nish nahen nupp8m8ash: newutche matta namteauoh kutanakausuongash pannuppeyeu8ash ut anaquabit God.
3.3 Newutche mehquontash uttoh áne attumunuman, kah n8taman, kah menuhkenish, kah aiuskoiantash, newutche matta askuhwheteaan, pish kenúhkekoush onatuh komm8towaen, kah matta pish k8wahteo uttiyeu hour nóhkekauun.
3.4 Kutogguhsuwesuonganam ut Sardis, neg matta nishketeau8gig wuthogk8unn8woash, kah neg pish n8weechógquog ut wompésinneat, newutche tapeneunkqussuog.
3.5 Noh sohkausit noh pish womphogk8unau, kah matta pish nutjiskham8 8wesuonk wutch pomantamwáe wussukwhonganit, qut pish nussamp8am 8wesuonk ut anaquabit n8sh, kah ut anaquabhettit wutangelsumoh.
3.6 Noh wohtauogkut n8taj uttoh ádtog Nashauanit moeuwehkomongash.
3.7 Kah en wut-angelumoh moeuwehkomonk ut Philadelphia, wussukwhush, yeush wussinneash noh waneetupanatamwayeuit, noh wunnamuhkutéyeuit, noh wadchanuk uppohquoshadtikquontunk David. noh woshwunuk matta howan ukkupham8un, kah coh kóphog, kah matta howan 8woshwunum8un.
3.8 N8wahteoh kutanakausuongash, kusseh kupponumoush anaquabean woshwetashine squoant, kah matta howan woh ukkupham8un: newutche peyásin kummenuhkesuonk, kah kenanauwehteop nuttinnowaonk, kah matta kukquenauwaantam8 n8wesuonk.
3.9 Kusseh, nag wussynagogumuh Satan, nag anawácheg nenawun Jewse, kah matta, qut pann8waog, nag nuppeyaheóog kah waussummuwaog anaquohtag kusseetash kah n8wahteauwahéoog k8womonsh.
3.10 Newutche kenanauwehteóh nummanunnishuwáe wuttinnowaonk, nen wonk kenanauwéhesh wutch qutchehuwáe hour ut, ne pish nohkuhkam8m8uk wame muttaok, qutcheheonat neg wadohkitcheg ohkeit.
3.11 Kusseh, teanuk nuppeyam, menuhkenish ne ahtauan, matta howan wutamaunum8unat kutchetuhquab.
3.12 Noh sohkog, nuppogkomuhquonkanuhkon ut wuttempleumut num-Manitt8m, kah matta pish wonk sohham8: kah pish n8sukkuhhum ut wuhhogkat 8wesuonk numManitt8m, kah ne as8wésik ukkeihtótan num-Manitt8m wuske Jerusalem, ne n8kem8uk wutch kesukqut wutch num-Manitt8mut, kah n8skewesuonk.
3.13 Noh wohtauohgkut n8taj toh Nashauanuit áudtag moeuwehkomongash.
3.14 Kah en wut-angelumoh Laodiceane moeuwehkomonk, wussukwhush, yeush wusssnneash noh Amen, noh pabuhtanumukque kah wunnamuhkutée wauwaénin, noh waj kutchissik ukkesteauonk God;
3.15 N8wahteóh kutanakausuongash, ken matta kukquoshkodch8h, asuh matta kussopesu, nopehnont sonkquesean asuh kussopessean.
3.16 Neit newutche kukkussinas, kah matta kussonkqueseuh asuh kukkussopesu, kummenadtamwonsh wutch nutt8nut.
3.17 Newutche kussim n8weenauweet, kah nano monat nummaumachiash, kah mat teag nukquenahik8h, kah matta k8wahteóh kenishkeneunkqus, kah kukkitteamunkéyeu, kah kummatcheek, kah kuppogkenum, kah kupposkis.
3.18 Kukkuhk8tomoush, attáameh gold quajateausik ut n8taut, onk woh k8wenauweet, kah womphogk8, onk woh k8togk8in, kah akodchue kupposkissuonk woh mo nogquodtino, kah susséqunush kuskesukquash nashne mushkesukque pummee, onk woh ke[]aum.
3.19 Ne adtahshe womonog, nutaushkomóog kah nussasamatahwhóog: nawutche zealoussúish, kah aiuskoiantash,
3.20 Kusseh, nunneepoh squont, kah nutchuhchunkquttahhám: howan n8tog n8wadtauatonkqussuonk, kah woshittan8k, pish nuppetutteaon, kah pish n8weepum, kah nagum n8wehpumuk.
3.21 Noh sohkog, n8wet8wom n8wetappemukqunat ut nutappuonganit, neyane wonk nen sohkosséomp, kah n8weetappem n8sh ut wutappuonganit.
3.22 Noh wohtauogkut n8taj Nashauanit uttoh ádtog moeuwehkomongash
4.1 MAhche yet nag, nadtauwomp, kah kusseh, squont woshwemo kesukqut, kah negonne wadtauatonkqussuonk ne n8tam, onatuh monopuhpeg keket8hkiit, ne an8wóm8uk na wutch kuhkuhqush, kah kenahtinush nish pish áunagish ompeták.
4.2 Kah teanuk nen mo Nashauanit8ut, kah kusseh, appuonk ponansu kesukqut, kah pasuk appu appuonganit.
4.3 Kah noh na apit monineauónat, ogqueneungqussu Jasper & Sardine hassunnit, kah ukquanogquonu8p waéénu appuonk, móneaumunat ogqunneungquodt Emerald.
4.4 Kah waéénu appuonganit, neesneechagkodtash nabo yau appuongash; kah ut appuonganit, nunnau neesneechagkodtog kah yauog Eldersog appuog, hogk8og wompogk8ongash, kah uppuhkukk8óut ohteau golde chetuhquabeash.
4.5 Kah wutch appuonganit sohham88 ukkutshamunash, kah paduhguhkun kah wadtauatonkqussuongash, kah nesausuk tahshinash n8tae wequanantegash chikohtáash ut anaquohtag appuonk, neg nesatsuk tahsuog wun-Nrshauanitt8moh God.
4.6 Kah anaquohtag appuonk na mo glasse kehtoh ogqueneungquodt Christal: kah nashaue appuonganit, kah waéenu appuonganit, yauog puppinashimwog posháneskesuk88og, negonneyeu8ut kah 8tamiyeum8óut.
4.7 Kah negonne puppinashim ogqueneungqussu qunnon8ut, kah naohtôeu puppinnashim ogqueneunkqussu Kalfut, kah nishwe puppinashim wuskesuk8 onatuh wosketompaut, kah yaue puppinashim ogqueneunkqussu pahpumúnont wompsukuk.
4.8 Kah nish noh pasuk neg yau8utcheg puppinashimwog, nequtta tahshin nuppóhwhunóog, kah anomut numwohteau wuskesuk88ash, kah matta anwôhsinóog kesukodtáe kah nukkonae, n8waog, Wunneetupanatam, wunneetupanatam, wunneetupanatam, Lord God wame manuhkésit. noh koh mo, noh koh, kah noh paont.
4.9 Kah yeug puppinashimwog, sohsum8onáhettit kah quohtianumáheatit, kah tabuttantumunáhettit, neh apinitcheh apuonganit, noh micheme kah micheme pomontog
4.10 Neesneechagkodtog nabo yau Eldersog kepsháog ut anaquabenit neh apinitcheh apuonganit, kah neh wówussumóuh, neh macheme kah m[i]chame pomantamunutcheh, kah unnohteaog wutchetuhqua[b]eoash anaquohtag appuonk, n8waog,
4.11 Kuttapenum woi Lord, attumunumunat sohsumóonk, kah quttianittuonk. kah menuhkesuonk, newutche kukkesteoh wame teanteaqussinish, kah nish ohtagish, kah kesteausikish wutch kuttenantam8onk.
5.1 Kah nunnaum wuttinóhkounit noh ápit appuonganit, b8ke wussukwhosu ut ánomut kah woskeche kuhkinneásue menuhkettausu nashpe nesausuk tahshinash menuhketeáe kuhkinneasuongash.
5.2 Kah nunnau menuhkesue angel, mashont8wáe keket8hkont, howan tapenuk woshwunnumunat ne b8k, kah ompenumunat wussealumash?
5.3 Kah wanne howan wosketomp kesukqut asuh ohkeit. asuh agwe ohkit, wu[t]tapenum8 woshwunnumunat b8k, asuh ummônunneaumunat.
5.4 Kah numm8cheke móh, newutche wanne howan namehheóon tapenum woshwunnumunat kah wutogketamunat ne b8k, asuh ukkehkenaumunat.
5.5 Kah pasuk neg Eldersog nuttuk, Ahque maush: kusseh, ukqunnonoumoh wutchippan8onk Judah 8wedchaubuk David, noh sohkom 8woshwunnumunat b8k, kah wutompinimunat nesausuk tahshinash wussealumash.
5.6 Kah nukkehkeneaumun, kah kusseh, nashaue appuonganit, kah yauog puppinashimwog, kah nashaue Eldersuut, lamb neepau, onatuh nashit, nesausuk tahsuoh wutaskonoh, kah nesausuk táhshishkesukquau, neh nesausuk tahsuoh wunnashauanitt8moh God, án8nôog en wame muttaohket,
5.7 Kah peyau, kah nemunum b8k wutch wuttinuhkôunit noh ápit appuonganit.
5.8 Kah neemunuk b8k, yauuutcheg puppinashimwog, kah neesnechagkodtog kah yau Eldersog, penushaog ut anaquabit lamb, nishnoh pasuk n nag wutharpsummuog, kah golde wiskquash nanumwohtaush weetemungquokish nish uppeantam8ongan8ash wunneetupanatogig.
5.9 Kah an8hamóog wuske ann8hamaonk n8waog, kuttapenum nemunumunat b8k, kah woshwunnumunat wussealumash, newutche kenushteap, kah kummanouhimunnonup en Godut, nashpe k8sqheonk, wutch nishnoh auwadtinneau, kah unnont8waonk, kah missinninnuog, kah wutohtimóin.
5.10 Kah kutayimaiimunónup ut num-Maniet8munnonut keihtass8timwog, kah sephausuenúog, kah pish nanauunumumun ohkeit.
5.11 Kah natauwompip, kah nunn8tam 8wadtauatonkqussuongan8 monaog angelsog waéénu appuonganit, kah puppinashimwog, kah Eldersog, kah ne adtahséhettit piogqut muttannongash, kah muttannongash wonk nompe muttannongash.
5.12 Mishont8wae n8waog, Tapenum noh Lambe, noh nashomukup, wutattumunumunat nanánuwáonk, kah weenauwetuonk, kah waantamóonk, kah menuhkesuonk, kah quttianittuonk, kah sohsumóonk, kah wunnanittuonk.
5.13 Kah n8taomp nishnoh ôáas noh ápit kesukqut, kah ohkeit, kah agwe ohkit, kah neg apitcheg kehtahhanit, kah wame neg na apitcheg, n8waog, Wunnanittuonk, quttiánittuonk, kah sohsumóonk, kah nananuwaonk ahtauaj noh ápit appuonganit, kah áhtauaj Lambe micheme kah micheme.
5.14 Kah yauog puppinashimwog n8waog, Amen. Kah neesnehchagkodtog nabo yau Eldersog penushaog, kah waussumaog noh pomantog micheme kah micheme
6.1 Kah nunnau Lamb woshinug pasuk seale, kah n8tamop onatuh mashe padtuhqu[hh]og, pasuk neg yauóuutcheg puppinashimwog, n8wau, Peyaush kah naush.
6.2 Kah naumup, kah kusseh, wompesu horse, kah noh nuhquenapit wutahtompeyeu, kah chetuhquab aninnumauáu, kah sohham sohkôsu kah sohkôsinneat.
6.3 Kah woshinuk nahohtôeu seale, n8tauomp nahohtôeu puppinashim, n8wau, Peyaush kah naush.
6.4 Kah sohham onkátuk horse mushquesu, kah menuhkesuonk aninnumauau na noh apit wutamaunumunat wunohteaonk wutch ohkeit, kah woh nag wunnushittinneaóut, kah mishe togkodteg aninnumauau.
6.5 Kah woshwunuk nishwe seale, nunn8tau nishwe puppinashim n8wau, Peyaush kah naish, kah natauwompip, kah kusseh, moesu horse, kah na noh quenapit, quttompagh8tongash ohteau wunnutcheganit.
6.6 Kah n8tamup wuttauatonkqussuonk nashaue puppinashimwut, n8wau, Quttuhwheteames wheat wutche nequt-ompshot, kah nishwe quttuhwheteamesash barly wutch nequt-ompskot, kah ahque matchehteash pumme kah wine.
6.7 Kah woshunuk yauunn8uk seal; nunn8taomp yau8ut puppinashim, n8wau, Peyaush kah naish.
6.8 Kah natauwompip, kah kusseh, wepequesu horse, kah 8wesuonk na noh quenapit nupp8onk, kah chepiohkomuk weeche ásuhkosutam: kah nag aninnumáuópanneg menuhkesuonk yauutchippag ohke, wunnehtauunnáout nashpe togkodteg, kah nashpe kodtupp8onk, kah nashpe nupp8onk kah nashpe puppinashimwog ohkeit.
6.9 Kah woshwunuk napanna adtahshinnuuk seal, nunnau, ut agwe Altarut, ukketeahogkoun8oh neg nashitcheg wutche wuttinnowaonk God, kah wutch wauwaonk ne manuhkenumwohetteup.
6.10 Kah mishont8wae wuttauatonqussuog, n8waog, Toh utt8che, woi Lord, wunnetupanatamwe kah wunnamuhkutee, matta k8sittum8, kah kutann8tóh n8squeheonganun, neg wodohkitcheg ohkeit?
6.11 Kah wompuppetashqushaongash aninnumaúonaash nishnoh pasuk, kah unnoppaneg, nag woh wutanwôsinunnaóut ogguhsese, nô pajeh weeche wuttinneumunneuh wonk, kah wemat8uh, nag nushonaóut neyane nag, woh wunnumwápinneaóut.
6.12 Kah natauwompip woshwunuk nequtta adtahshinnú8uk seale, kah kusseh, mishe quequanup, kah nepauz moésu onatuh meesunkane man8táe monak, kah nanepóhshad ogqueneunkqussu wusqueheonganit.
6.13 Kah kesukque anogqsog, pogkussinwog ohkeit, neyane figsuhtuk penuhteadt mas8muneú8gish figsash nanámanuh[h]ukqut meh[s]hehtahshinneuh.
6.14 Kah kesukquash monchem8ash onatuh tatuppagshunk moáeu tatupagshunk, kah nishnoh wadchu, kah munnoh, ontohtaash wutch wutyeuonganit.
6.15 Kah kehtass8tamwog muttaohket, kah matikkenukeg weenauwetuenuog, kah kehchimmugquompaog, kah menuhkasketompaog, gah nishnoh missin, kah nishnoh chippinnin puttogqueog, ut asompamukquodtut, kah ut qussukquonadchuut.
6.16 Kah unnaog wadchuoh, & qussukquanash, Nukkuhkiinnean, & puttogwhinnean, wutch wuskesukqut noh ápit apuonganit, kah wutch ummusquanitteaonganit Lambe.
6.17 Newutche ummishe musquanittamwe kesukodtum peyaum8, kah howan woh tapenuk neepauinneat.
7.1 Kah mahche yeu nnag, nunnauomp yauog Angelsog, nepóog yauut p8chag muttaok, kógkonôog yauoh wabanoh ut muttaohkeit, wahan matta woh ukkuhshóunat ut ohkeit, asuh ut kehtahhannit, asuh ut teagwe mehtugqut,
7.2 Kah nunnau onkatuk Angel kuhkuhqueu wutch wutchepwáou, ahtau wussealum pomantamwáe God, kah mishont8wáe wattauwatonkqussuehtau[a]u yau8utcheg angelsog, nág annumauutcheg woskehtinneat ohke kah keihtoh.
7.3 N8wau, Ahque woskehteau8k ohke, asuh keihtoh, asuh mehtugquash, nô pajeh sealheogkut wuttinneumoh num-Manitt8mun, ut wuskodtukk8ôut.
7.4 Kah n8tamup agkemut neg sealhetcheg kah nequt pasuk8e kah yauu[n]chage muttannonganogkussuog sealhetcheg, wutch wame wutchippan8onganit wunnaumonuh Israel.
7.5 Wutch wutchippan8onganit Judah, nabo neese muttannonganogkussuog sealhetcheg. Wutch wutchippan8onganit Reuben nabo neese muttannonganogkussuog sealhetcheg. Wutch wutchippan8onganit Gad, nabo neese muttannonganogkussuog sealhetcheg.
7.6 Wutch wutchippann8onganit Ashur, nabo neese muttannonganogkussuog sealhetcheg. Wutch wutchippan8onganit Naphthali nabo neese muttannonganogkussuog sealhetcheg. Wutch wutchippan8onganit Manasses nabo neese muttannonganogkussuog sealhetcheg.
7.7 Wutch wutchippann8onganit Simeon nabo neese muttannonganogkussuog sealhetcheg. Wutch wutchippann8onganit Levi nabo neese muttannonganogkussuog sealhetcheg. Wutch wutchippann8onganit Ishakar nabo neese muttannonganogkussuog sealhetcheg.
7.8 Wutch wutchippann8onganit Zabulon nabo neese muttannonganogkussuog sealhetcheg, Wutch wutchippann8onganit Joseph nabo neese muttannonganogkussuog sealhetcheg. Wutch wutchippann8onganit Benjamin nabo neese muttannonganogkussuog sealhetcheg.
7.9 Mahche ne nág, kah kusseh matáanugeg, matta woh howan wáogkemunke, wutch wame wutohtimóneat, kah auwadtuonganit kah missinninnuog, kah unnont8waongash, neep8og anaquohtag appuonk, kah anaquabit Lamb, hogk8 wompuppetwoshqushaongash, kah palmash ut wunnutchegan8óut.
7.10 Kah mishontoáe wuttauwatonkqussuog n8waog, Wadchanittuonk en kum-Manitt8munnónut, noh ápit ut appuonganit, kah en Lambut.
7.11 Kah wame angelsog weénekompauog appuonganit, kah wééne eldersut, kah yaouutcheg puppinashimwog, kah penushaog ut wuskesuk8óut, ut anaquohtag appuonk, kah waussumáog Goduh.
7.12 N8waog, Amen: wunnan?ttuonk, kah sohsumóonk, kah waantámóonk, kah tabattantamóonk, kah quttianittuonk kah nananuwaonk, kah menuhkesuonk ohtaj kum Manitt8munónut micheme & micheme. Amen.
7.13 Kah pasuk elder namp8ham nuttinnuk, Howaneg yeug, agqutcheg wompuppetashqusháongash? kah toh nag 8muneáu?
7.14 Kah nuttinop, Nussontimom, k8wahteoun, kah nuttinuk, Yeug na wagig mishe wuttammepunnaonganit, kah kutchissittauog 8wompuppetashqushaongan88ash, kah 8wompitteauunáoash ut 8sqheonganit Lambe.
7.15 Ne waj nag appéhettit anaquohtag wutappuonk God, kah 8womussumóuh kesukodae kah nukonae ut wuttampleumut, kah noh apit appuononganit pish 8weetomuh.
7.16 Nag pish matta wonk kodtupp8og, asuh wonk kuhkutton8og, asuh matta pish nepauz wutchikoswuh, asuh wanne kussoppissuonk.
7.17 Newutche Lambe noh ápit nashaue áppuonganit pish nah wussohkom8unuh, kah pish wuttiss8wunuh en pomantamwae tohkekomue nippeit kah God pish chiskham wame wussuppek8ash wutch wuskesuk8óut.
8.1 Kah woshunuk nesausuk adtahshinnúuk seal, chequnappuonk kesukqut papaume pashe hower.
8.2 Kah nunnau nesausuk tahsuog angelsog, neg neepautcheg anaquabit God, kah nag aninnumauôog nesausuk tahshinash monopuhpekquanash.
8.3 Kah onkatog angel peyau kah neepau ut Altarut, ohtau golde censer, kah m8che aninnumauop incense, woh wussephausinneat nashpe uppeantamóongan88ash wame wunnetupanatogig, ut golde altarut, ne ohtag ut anaquohtag throne.
8.4 Kah pukuttáe incense, ne weeche peyom8uk uppeantam8ongan8 wunnetupanatogig, ushpeem8 ut anaquabit God wutch wunnutcheganit Angel.
8.5 Kah angel nemunum censer, kah wunnumwohtauun n8tau ut altarut, kah wuttinuhkon ohkeit, kah na mo wodtauatonkqussuongash kah padtahquohhanash, kah ukkutshaumunash kah quequan.
8.6 Kah nesausuk ádtahs8utcheg Angelsog neg ohtunkeg nesausuk tahshinash monopuhpégquonash, nag quosháuwehtamwog uppuhpequonáout.
8.7 Negonne angel puhpéquau, nahohtôushaum8 mussegan, kah n8tau kenugkenausu wusqheonganit, kah neg nuhkonunk ohkeit, kah nashwe chippag mahtugquash mohtuttaash, kah wame ashkashquosh mohtuttáash
8.8 Kah nahohtôeu angel puhpéquau, kah onatuh mishadchu chogohtag nashpe n8tau mo unnuhkon keihtahhannet, kah nashwe chippag keihtoh musqueheonganú8.
8.9 Kah nashwe chippissitcheg oaásineg neg apitcheg keihtahhannit, kah pomontogig, nupp8og, kah nashwe chippagish kuht8nogqush paguatanunásh.
8.10 Kah nashuudt angel pepequau, kah na wutch penushon mishanogqus wutch kesukqut, nashqunau onatuh lamput, kah pogkussumwontam nashwe chippagish sepuash, kah ut tohkekomue nippeit.
8.11 Kah 8wesuonk anogqs ussowétamun [a]sk8kaskeit, & nishwe chippag nippe wormw8deu8, kah monaog wosketompaog nupp8og ut nippekontu, newutche nish weesoganteauunash.
8.12 Kah yau8udt angel puhpequau, kah nashwe chippesit nepauz togkomau, kah nashwe chippesit nanepaushadt, kah nashwe chippissitcheg anogqsog, ne waj nashwe chippissitcheg pogkenumwaheóog, kah nashwe chippag kesukod matta wohsum8mun8, kah nukon netatupe.
8.13 Kah nukehkenam, kah nunn8tau angel t8weu pannuppe nashauwe kesukqut, mishont8wáe n8wau, Wo, wo, wo, wadohkitcheg ohkeit, newutche onkatogish puhpequáe wadtauatonkqussuongash, nishuog angelsog neg asq puhpequagig.
9.1 Kah napanna adtahs8it angel puhpequau, kah nunnau annogqs penushau wutch kesukqut en ohkeit, kah aninnumauau machemonogok pahsohthegane pohquoshadtikquontunk..
9.2 Kah woshwunum machemónogok pahsohtheg, kah na wutch waápemo pukut pahsohtheganit onatuh pukkuttáe ahhut sabasasumuk, kah nepauz kah mamatchekesuk pohkenni, wutch pukkutteau ut pahsohtheganit.
9.3 Kah locustsog sohhamwog wutch pukuttaut, ut wosketohke, kah nag aninnumauoog menuhkesuonk, onatuh scorpionsog ut ohkeit neyan menuhkeshettit,
9.4 Kah nag mo ann8naog matta 8wosketeauunnaóut moskehtuash ohkeit, asuh matta ashquosquan8g, asuh wanne teagwontugqut webe yeug wosketompaog matta ohto8gig wussealum God ut wuskodtuk8óut.
9.5 Kah nag aninnumauôog matta wunnushonaóut, kah woh wutonkapunnonaóut napanna tahsuoh nepauzoh; kah wutonkapunnaongan8 onatuh wutonkapunnateaonk scorpion, togkomont wosketompuh.
9.6 Kah yeush kesukodtash wosketompaog pish natinnehamwog nupp8onk, kah matta pish ummuskom8uneau, kah pish kodtantamwog nuppun, kah nupp8onk wutámaeihtauoh.
9.7 Kah wuttinnussuongan8 locustsog ogqunneunkqussuog horsesut quogquoshwéhtamwéhettit ayeuwuttuonk, kah uppuhkukk8óut, neyane chetuhquabeash onatuh gold kah wuskesuk8ash onatuh wuskesuk8óut wosketompaog.
9.8 Kah ummeesunkan8 ogquenunkquodt ummeesunkan8óut mittamwussissog, kah weepittuoash onatuh wepitt8óut qunnón8og.
9.9 Kah ahtóog mohpanáganit ahohtagish, onatuh m8óhshogque mohpanoganit ahohtagish, kah ne anont8wanit wunnuppuhwhunnóuh onatuh ne anont8wag tatuppequanumuk, monaog horsesog quagquehettit en ayeuwuttinneat.
9.10 Kah wannanneyeuoash, ogqunneunkquodtash scorpionsut, kah wutchokh8waongan88ash ohtaash wananéyeuóut, kah menuhkesupanneg 8woskheonaóut wosketompuh napanna tahsuoh nepauzoh,
9.11 Kah nag ukketass8tim8múog, noh machemonogok pahsohthegane angel noh 8wesuonk Hebrewont8waonganit Abaddon, qut Greekont8waonganit ussowesu Apollyon.
9.12 Pasuk woe pamusheau, & kusseh neesinash wonk woash nahohtôeu peyaum8ash.
9.13 Kah nequtta adtahs8ut angel puhpequau, kah nunn8tam wadtauátonkqussuonk, wutch yaue wutaskônit golde Altar, ne ohtag anaquabit God,
9.14 Unnau nequtta adtahs8unitche angeloh, noh wámonuppuhpequoneup, ompin yau8utcheg angelsog neg kashpisitcheg ut mishe sepuut Euphrates.
9.15 Kah yauog angelsog ompinneóog, neg quagquoshwéhtauutcheg, wutche hour, kah kesukod, kah nepauz, kah kodtumm8, wunnushónat nashwe chippissinitche wosketompuh.
9.16 Kah neadtahs8hettit ukkésauwámeongan8 horsemansog neese muttannungane muttannungash, kah nunn8tam nag ogkemut
9.17 Kah yeu nutussinnauoneau horsesog, ut monomansinneat, kah neg noh quenapitcheg, n8táe mohpannoganit ahhohtágish, kah jacinth, kah brimstone, kah uppuhkuk88ásh horsesog, onatuh uppuhkuk8ash qunnon8og, kah wutch wutt8n8wóut sohhem8m8 n8tau, kah pukit, kah brimstone.
9.18 Nashpé yeug nishwe, nashwe chippissitcheg wosketompaog nushóog, nashpe n8tau, kah nashpe pukit, kah nashpe brimstone, nish wôm88gish wutch wutt8n8óut.
9.19 Newutche ummenuhkesuongan8 wutt8n8wóut, kah wananeyeuwôut, kah newutche wananeyeuash ogqunneunkquodtash ask8kut, kah uppuhkukk8m8ash kah nish nashpe 8woskhuwáhuwonaoash.
9.20 Kah neg ashqueneanutcheg wosketompaog, neg matta nushoncheg wutche yeush anninneaongash, ashquam aiuskoiantatam8og wutusseonganóash wunnutchegan8óut, matta wowussumauunnaóut mattannitt8h, kah golde kah silvere kah wompuhshogque kah hassunne, kah mehtugque nunneukontonganog, neg matta naum8gig, asuh n8tam8gig, asuh paumushagig.
9.21 Kah matta aiuskoianatam8og wunnushteaongan88ash, asuh uppauwauongan88ash, asuh ummamussuongan88ash, asuh ukkomm8towongan8oash.
10.1 Kah nunnau onkatuk masugkenuk angel n8keu wutch kesukqut, hogk8 mahtokqs, kah ukquanogquoanuh ut uppuhkukqut kah wuskesuk onatuh nepauz, kah wusseetash onatuh n8tae neepattunkquonkanash,
10.2 Kah wunnutcheganit ohteáu b8kemes woshwohteau; kah ponam wuttinnohkóe wusseet keitahhannet, menadchée wusseet ohkeit.
10.3 Kah mishont8wáe wuttauatunkqussu, onatuh qunónou wodtauatonkqussitche, kah wadtauatonkqussit, nesausuk tahshit mishont8wáe padtahquóhhan.
10.4 Kah mahche nesausuk tahshit mishont8wáe padtuhquèhhog, nukkodwussukhumup, kah nunn8ta[m] wadtauatonkqussuonk wutch kesukqut, nuttugqun sealeteash yeush nesausuk adtahshit mishont8wáe padtuquohhogish, kah ahque wussukwhush.
10.5 Kah angel noh nauog neepáu kehtahhannit, kah ohkeit, tohshinum wunnutcheg en kesukqut.
10.6 Kah nah wunnashpe chadchekeyeuónuh neh micheme pamantamunutche, kah micheme, noh kesteunk kesuk, kah nishnoh ohtagish, kah ohke kah nishnoh ohtagish, kah keihtoh, kah nish noh ohtagish, matta pish wonk utt8cheinn8.
10.7 Qut nish kesukodtash nesausuk adtass8ut angel mishont8adt, n8che puhpequadt, wussiogkodt8m God pish kesteausu, neyane wahteauwáheont wuttinneumoh man?ttowompuh.
10.8 Kah wattauatonkqussuonk ne n8tamup wutch kesukqut, wonk nukken8nukqun, kah n8wau monch, kah nemunush b8kemes ne woshwunnausik ut wunnutcheganit angel, noh neepaut kehtahhannit kah ohkeit.
10.9 Kah n8tomp Angelut, kah nuttinop [án]innumah b8kemes, kah nuttinnuk, Neemunush kah mahchipwush, kah pish kenogkus wesogkonehteauun, qut pish ut kutt8nut wekon onatuh hony.
10.10 Kah nunnemunumup b8kemes wutch wunnutcheganit angel, kah nummahchipwunneáh, kah mo ut nutt8nut ogk8wekon honyut, kah quenau mahchipweon, nunnogkus wesogkon.
10.11 Kah nuttinuk, Wonk mos kukkuhk8tomuhteam ut anaquabhettit monaog missinninnuog, kah wutohtimóneash, kah unnont8waongash, kehtass8tamwog.
11.1 Kah wekinask nuttinnunumónt ogqunneunkquodt souobpuhquomut, kah angel neepau, n8wau, omohkish, kah quttuhwhush wuttempleum God, kah Altar, kah neg noh adt waussummuácheg.
11.2 Qut chippinneúonk ne ohtag poquadchit templeut, ushquequttoush, kah ahque quttóush, newutche aninnumauóneau Gentilsog, kah wunneetupanatamwe keihtotan pish wuttattashkuhkomunneau ut wusset8óut yauunchagkodtog nepauzáog, kah neesuog.
11.3 Kah nuttinnumau menuhkesuonk neesuog n8wau8aéneumog, kah nag pish quosháe missohhamwog, nequt muttannongane kah neese pasuk8e kah nequtta tahshinchage kesukodtash, hogquehettit munn8taogk8unash,
11.4 Yeug neesinash oliveuhtugquash kah nesinash wequanantegantugquash, nepattaash anaquabit um-Manit8moh ohke.
11.5 Kah howan nah woskeheunt, n8teau sohhamm8 wutch wutt8n8wóut, kah paguanuog ummatwom8uh, kah howan nah woskeheunt, yeu ne pish nushon.
11.6 Yeug menuhkesuog ukkuphamunnaóut kesuk matta sokonóunóut ut kesukkodtut quosháe missohhamóhettit, kah menuhkesuog ut nippekontu, ukquinnuppinnumunnaóut en wusqueheonganaóut wuttogkodtumunaóut ohke nashpe wame enninneaongash noh att8che unnantamóhetticheh.
11.7 Kah mahche ussehettit 8wauwaongan8, puppinashim noh kohkuhqueit wutch machemonogkok pahsohtheg noh pish noh wutáyeuhkonuh, kah pish nah wussohkouoh, kah pish wunnushuh.
11.8 Kah wunnupp8e muhhogkauh pish sepsinwog toumaogquéhtu mishe otánat, nenashauanittóe asowétamuk Sodom kah Egypt, uttoh adt nul-Lordumun wonk pummetonkapunadtup.
11.9 Kah nag missinninnuog, kah auwadtúongash, pish unnont8waongash, kah wutahtimóneash, kah nauáog wunnuppoe wuhhogkauh nishikkesukquáe kah pohque, kah matta pish unnanumau8og wunnupp8e wuhhogkauh ponónat wenohkeit.
11.10 Kah nag wadohkitcheg ohkeit pish nah 8weekontam8wounóuh, kah pish ayimwog wekontamóonk, kah pish mag8ongash hennumóadtuog, newutche yeug nesuog manittowompaog, auwakompanunnáog noh wadohkinitcheh ohkeit.
11.11 Kah mahche nishikquinogkok, kah ne pohqui pomantamwáe nashauanit wutch Godut nah uppetutteaonuh, kah neepohtóog wusseet8wóash, kah mishe wabesuonk wunnuhkukauoh nah nauoncheg.
11.12 Kah n8tamwog mishont8wáonk wutch kesukqut, nah wuttinuh, Na wutch kuhkuhquegk, kah nag kuhkuhk8unóog en kesukqut nashpe mahtokqs, kah ummatwom8uh moninneunkquog.
11.13 Kah ne nan hour, na mo mishe quequan kah piukque chippag keihtotan penushau, kah ut quequanit nushôog nesausuk tahshit muttannonganogkussuog wosketompaog, kah onkatogig chepshaog, sohsum8ounáog God ut kesukqut.
11.14 Nahohtóe woe paumshái, kah kusseh, nashwunnu8g woe teanuk peyaum8.
11.15 Kah nesausuk adtahs8ut angel puhpequau, kah na mô mishe wadtauatonkqussuongash kesukqut n8waog, Ass8tam8ongash yeuut muttaohket 8tass8tam8onganineash nul-Lordumun kah uk-Christumoh, kah noh pish micheme kah micheme nanawunum.
11.16 Kah neesnehchagkodtog kah yauog eldersog, neg apitcheg anaquabit God, ut wutappuongan8óut, penushaog ut wuskesuk8óut, kah waussumáog Goduh.
11.17 N8waog Kuttabattantamauunumun woi Lord God manuhkesean, ken nukoh, kah ken nukoh mo, kah ken paóan, newutche kenemunumom mohsag kummenuhkesuonk, kah kenanauinnuám.
11.18 Kah wutohtimóneunk musquanittamwog, kah kummusquanittamóonk peyaum8, kah ne ahquómpak nupp8og woh adt wussumut, kah woh kutonkquatauónat kittinneumog manittowompaog, kah wunnetupanatogig, kah nag quohtogig k8wesuonk, papeissitcheg kah matukekenukeg, kah woh kuppaguanónaóut neg paguatunkeg ohke
11.19 Kah wuttempleum God woshwemo ut kesukqut, kah naut naumun wuttempleumut wutarkum wuttestamentum, kah na ukkutshaumunash, kah wadtauatonkqussuongash, kah padtuhquohhannash, kah quequan, kah mishe musseg[i]n.
12.1 Kah naut nógquod mishe monchanatam8onk ut kesukqut, mittamwossis hogk8 nepauzoh, kah nanepaushadtoh agwe wusseetut, kah ut uppuhkukqut chetuhquabesu nabo neesuoh anogqsoh.
12.2 Kah wompequait, mauoup neechadt, kah onquommamwit wunneechanat.
12.3 Neit onkatog nógquot monchanatam8onk ut kesukqut, kah kusseh missugken musquesu dragon, nesausuk tohshontupau, kah piogquoshkonau, kah nesausuk tahshinash chetuhquabeash ut uppuhkukquehtu.
12.4 Kah wussugqun wutonchimau nishwe chippissunutcheg anogqsoh kesukqut, kah wuttinohkonuh ohkeit, kah dragon neepau anaquabit mittamwossis, noh nahen neechop, ummahchippônat ummukkiesoh quenau nekini[t].
12.5 Kah neechau mukkutchouksoh noh woh nanauwunuk wame wutohtimóneash, nashpe moóhshogque souobpunk, kah ummukkachouxoh ushpunau en Godut, kah ut wutappuonganit.
12.6 Kah mittamwossis spuhh8au touohkomuk, uttoh adt wutappuonganit quaquoshwétamauont God, onk woh nag wuttit assamóneau nequt muttannongane kah nese pasuk kah nequtta tahshinchage kesukodtash.
12.7 Kah na mô ayeuwuttuonk ut kesukqut, Michael kah wutangelumoh, ayeuhkonáog dragonoh, kah dragon áyeuhteau kah wutangelsumoh.
12.8 Kah matta sohkoseu, kah matta wonk namehteauouun wutayeuonk ut kesukgqut,
12.9 Kah masugkenuk dragon sohwhohkon, noh nukkonne ask8k, uss8wesu mattannit, kah Satan: noh as8kekodtog wame muttaok, mô sohwhohkon en ohkeit, kah wutangelsumoh weeche sohwhohkonuh.
12.10 Kah nunn8tam mishe wadtauatonkqussuonk, n8wadt kesukqut, eyeu peyaum8 wadchanittuonk kah menuhkesuonk, kah wuttass8tamóonk num-Manitt8mun, kah ummenuhkesuonk uk-Christumoh: newutche noh ashpunnánont nemattinnónuh, penuhkon, noh agapunánont anaquabit num-Manitt8mun kesukodáe kah nukkonáe.
12.11 Kah nag wussohkauóuh nashpe 8shqeonk Lambe, kah nashpe wuttinn8wáonk 8wauwáongan8, kah matta womantam8og uppomantam8ongán8 en nuppunát.
12.12 Newutche wekontám8k kenaáu kesukquog, kah kenaau na wadohkeógish; woe en nag wadohk?tcheg ohkeit, kah keihtahhannet, newutche mattann?t n8keu en kuhhogkaóut m8cheke musquantog, newuche wahteau wuttutt8chéeiyeum tiohqui.
12.13 Kah dragon nag unnohkon ohkeit, n8swetahwhau mittamwossissoh, noh nechop mukkutchuxoh.
12.14 Kah mittamwossis aninnumauau neesuoh wunnuppuhwhunuh mishe womsikuk, onk woh wuttinnunnónat touohkomuk, en wutayeuonganit, uttoh adt sohkom8nut, utt8cheyeu, kah utt8chéyeu8ash, kah pohshe utt8cheyeu8, wutch wuskesukqut ask8k.
12.15 Kah ask8k menadtam wutch wutt8nut nippe onatuh tomogkon, wun8sukáuónat mittamwossissoh: onk woh ukquonsippukqunat wutch tomogkon.
12.16 Kah ohke aninnumauau mittamwossissoh, kah ohke woshwunum wutt8n kah misheask8 tomogkon ne dragon manadtog wutch wutt8nut.
12.17 Kah dragon musquanumau mittamwossissoh, kah monchu áyeuhkonau neh agguhsinitche 8skannemunneat, neg nanauwehteunkeg wutann8hteam8ongash God, kah ohtunkig 8wauwáonk Jesus Christ.
13.1 Kah neepop ketahhannómqut, kah nunnau puppinashim omku wutch ketahhannit, nesausuk tahshontupau, kah piukquoskonau, kah ut wutaskonit piukquodtash chetuhquabeash, kah ut uppuhkukquehtu, blasphemae wesuongash.
13.2 Kah puppinashim noh nauog ogqunneunkqussu Leopard, kah wusseetash ogqunneunkquodtash wusseetut mashq; kah wutt8n onatuh wutt8n qunnonóu: kah dragon wuttinnumauoh ummenuhkesuonk, kah wutappuonk, kah mishe piahquttum8onk.
13.3 Kah nunnaum pasuk uppuhkukqut onatuh nupp8e n8chumwehtahamuk, kah wunnupp8e n8chumwetahwhaonk neetskehteoun: kah wame muttaok monchanatamwe asuhkauouh puppinashimwoh.
13.4 Kah nag wawussumáog dragonoh, noh anumauont menuhkesuonk puppinashimwoh, kah waussumáog puppinashimwoh n8wáog, Howan agqueneunkqussit puppinashimwoh? howan tapenuk wutáyeuwuhkonónat.
13.5 Kah mutt8n aninnumauop, wussinneat môgágish, kah blasphemaongash, kah menuhkesuonk aninnumauop wutáyeuuhkonat yauunchagodtoh nepauzoh kah nees8oh.
13.6 Kah wushwunum wutt8n blasphemont Goduh blasphemontamunat 8wesuonk, kah wuttabernakleum, kah nag aitcheg kesukqut.
13.7 Kah aninnumauop wutáyeuuhkonónat wunneetupanatamunutcheh, kah nah wussohkauónat: kah menuhkesuonk aninnumauop wutánuunónat wame auwadtuongash, kah unnont8waongash kah wutohtimoneash.
13.8 Kah wame ne wadohkitcheg ohkeit pish 8wowussumóuh, neg matta wasukkuhwhósin8g 8wesuonganóoash ut Lamb uppomantamwe b8kumut, noh nashómuk wutch náh quenohtag muttaohk.
13.9 Howan wohtauoghut n8taj.
13.10 Noh masinóhteadt, noh pish au missináinneat noh nashteadt nashpe togkodteg, m8hche mos nushau nashpe tógkodteg, yeu ummanunnissuongan8, kah 8namptam8ongan8 wanetupanatogig.
13.11 Kah nunnau onkatog puppinashim, kuhkuhqueu wutch ohkeit, kah neesaskonau onatuh lamb, kah ogk8au dragonut.
13.12 Kah auwohteau wame ummenuhkesuonk negonne puppinashim ut anaquabit, kah waussumwaheau ohke kah neg wadohkitcheg negonne puppinashimwoh, noh nap8e n8chumwehtawhutteup neetskehau,
13.13 Kah ussu mishe monchanatam8ongash, newaj n8kéahtunk n8tau wutch kesukqut, en ohkeit anaquabhettit missinninnúog.
13.14 Kah as8kekomau neh wadohkinitcheh ohkeit, nashpe yeush monchanatam8ongash nish manuhkesuontogish ussenat ut anaquabit puppinashim, unnau neh wadohkinitcheh ohkeit, onk woh wuttinneukontunkonuhkonaôut puppinashimwoh, neh n8chumwetahwhutche nashpe togkodteg, kah pomantamup.
13.15 Kah menuhkesu wuttinnumauooat pomantamóonk en nunnukontunkane puppináshmwoh, onk noh nunnukontunkane puppináshim, woh naneeswe ukkeket8hkonat, kah wuttinheonat nushitnat, wame neg matta waussumunkeg nunneukontunkane Puppináshimwoh.
13.16 Kah wutattumunumwaheoh wame naneeswe papeississitcheg kah masugkenutcheh, weenaékinitcheh kah matchekinitcheh, chapinitche kah keneepsinitcheh, kukkinneasuonk ut wuttinohkon8wóut, asuh ut wuskodtuk8óut.
13.17 Kah matta howan woh wutattaônat, asuh mag8onat, qut noh webe ohtunk kuhkinneasuonk, asuh 8wesuonk puppinashim: asuh ne adtohshinnú8uk 8wesuonk.
13.18 Yeu waantamóonk, noh wohwohtog, ógketaj ne adtahsik puppinashim: newutche wutteas88onk wosketomp, kah wutteas88onk ne, nequtta tahshe pasuk, nequtta tahshinchag kah nequtta.
14.1 Kah nátawompip, kah kusseh, Lambe neepau wadchuut Sion, kah weeche nagum, nequt pasuk8oh yauunchag kah yauut muttannonganogkussuoh, ohtoog 8shoh 8wesuonk wussukwhosuut wuskodtuk8óut.
14.2 Kah nunn8tam wadtauatonkqussuonk wutch kesukqut, onatuh 8wadtauatonkqussuonk monatash nippeash, kah onatuh wadtautonnqussuén mishe padtahquohhan, kah nunn8tam harpe wadtauatonkqussuonk, harpehettit nashpe wutharpsumóash.
14.3 Kah ket8hamóog onatuh wuske an8hamáonk ut anaquohtag throne, kah anaquabhettit yauog puppinashimwog kah Eldersog, kah matta howan wunnetuhtaouun ket8hamáonk, qut webe yeug nequt pasuk88og kah yauunchagkussuog kah yauut muttannonganogkussuog, neg man8whutcheg wutch ohkeit.
14.4 Yeug nah matta nishkeneunkig wuhhogkauh nashpe mittumwossissoh, newutche nag penompaog: yeug nag asukouoncheg Lamboh uttoh aónit, yeug mán8whóog wutch kenugke wosketompahtu, kakeneumunnúhettit ut Godut, kah ut Lambut?
14.5 Kah ut wutt8n8wóut wanne namehteauôun as8kekodteam8onk: newutche wanne teag woh wutchimóog ut anaquohtag wutthronum God.
14.6 Kah onkatog nunnau angel pumunau nashaue kesukqut, ahtunk machemohtag wunnaunchem8kaonk, kuhk8tamauónat neg wadohkitcheg ohkeit, kah nish noh wutohtimóin, kah auwadtuonk, kah unnont8waonk káh missinninnúog.
14.7 Mishont8wae n8wau, qush8k God, kah sohsum8ón8k, newutche wussittumóe hour peyaum8 kah noh wowussumók kesteunk kesuk kah ohke, kah kehtoh, kah nippée tohkékomuash.
14.8 Kah onkatog angel áhtôushau, n8wau, Babylon penushau, penushau, ne mishe kehtotan, newutche wame wutohtimóneash wuttattamweheau wunnanwunn8dsquáe musquanittue wine.
14.9 Kah nash8ut angel nah wutasukauoh, mishont8wáe n8wau, Howan wowussumont puppinashimwoh, kah wuttinneukontunkuh, kah attumunuk ukkehkinneasuonk ut wuskodtugqut, asuh wunnutcheganit.
14.10 Noh pish wuttattam ummusquanitteae 8wineum God, ne matta kenukkenumwe sokanumomuk, ut wutuhquanittamwe wuttattamwaitchuut, kah noh pish awakompanau nashpe n8tau kah brimstone, ut anaquabhettit wunnetupanatamwe angelsog, kah ut anaquabit Lambe.
14.11 Kah wutawakompanáe pukutau ushpemo micheme kah micheme, kah nag matta anwosinóog kesukodae kah nukkonáe, neg waussumoncheg puppinashamwoh asuh wuttinnukontunkoh, kah howan attumunuk 8wesuongane ukkehkinneasuonk,
14.12 Yeu ummanunissuongnan8 wunnetupanatogig, yeug nag nanauwehteunkeg wutann8teamowongash God, kah wunnampt[a]m8onk Jesus.
14.13 Kah nunn8tam wadtauatonkqussuonk wutch kesukqut nuttugqun, Wussukwhush wunnanumóog neg napukeg nuphettit ut Lordut, yeu wutche nux, n8wau nashauanit nag woh wutanwohsinunaóut wutch wutanakausuongan8óut kah wutanakausuonganóash asuhkongquog.
14.14 Kah natauwompip, pah kusseh, wompatokqs, kah ut mahtokqsut, pasuk appu ogqunneunkqussu, wosketomp wunnaumonat uppuhkukqut ohtau golde chetuhquab, kah ut wunnutcheganit kenag sikle.
14.15 Kah onkatog Angel sohham wutch templeut, mishontoáe wadtauatonkqussuwéhtauau neh apinitcheh mahtokqsut kussukenish kussikleum kah kepenusb, newutche ahquompi peyaum8 kukkepenumunat, newutche kepenum8onk ut ohkeit kesukun.
14.16 Kah noh ápit mátokqsut kussukkunum wussikleum ut ohkeit, kah ohke kepenauseup.
14.17 Kah onkatog Angel sohham wutch templeut, ne ohtag kesukqut, noh wonk ohtau kenag sickle.
14.18 Kah onkatog Angel sohham wutch Altarut noh ánuunuk n8teau, kah mishontoad wadtauuatonkqussuwehtauau neh ahtauunutcheh kenag sikle, n8wau, Kussukenush kenag kussikleum, kah mohmôunash wenómussipagwe chapogquomukish ut ohkeit, newutche 8weenomuneuoash pakodtann8taash.
14.19 Kah Angel kussukkanúm wussikleum ohkeit kah mohmounum ohkée wenomussippog, kah wuttinhkon en mohsag musquanittamwe 8winepress8mut God.
14.20 Kah winepresse tataskikomun ut poquadjotáni, & wusqueheunk 8m88 winepresseut pajeh horsebridlesut, nesahteag nequt muttanunkane kah nequtta tahshe pasuk furlongs.
15.1 Kah onkatuk nunnaum kuhkinneasuonk ut kesukqut, missi kah monchanumukquodt, nesausuk tahsuog Angelsog ahtauog nesausuk tahshinash maumachish enninneaongash, newutche ut nag numwohteau musquanittam8onk God.
15.2 Kah nunnaumup neyane glasse keihtoh, kenukkenausu n8teau, kah nag sohkauoncheg puppinashimwoh, kah wuttinneukontunkoh, kah ukkehkinneásuonk, kah 8wesuonk ne adtahshik nag nepóog ut glasse kehtahhannit, ahtóog wutharp[s]umash God.
15.3 Kah nag an8homáog ukket8hamáonk Moses wuttinneumoh God, & ukket8humáonk Lambe, n8wau, missiyeuash kah monchanatamweyeu8ash kutanakausuongash Lord God wame masugkenon, piuhsukeyeu8ash kah wunnamuhkuteyeu8ash kummayash ken ukketass8timom8oh wánetupanatogig.
15.4 Howan matta woh quoshik8an, woi Lord, kah sohsum8ontam8g k8wesuonk? newutche webe ken k8neetupanatomweyeu, newutche wame wotohtimóneash pish peyaum8osh, kah k8wowussumukqunash ut anaquabean, newutche k8sittum8ongash wahteauwahuónash.
15.5 Káh ne mahche nag, neit nunnátauwomp, kah kusseh, wauwáe tabernakle wuttempleum ut kesukqut woshweemo.
15.6 Kah nesausuk tahsuog angelsog sohhamwog wutch temple, ahtóog nesausuk tahshinash aninneaongash, hogk8og pahke kah wompag hashobpónag, kah kittipsquonápissuog nashpe golde puttukquobpissinash.
15.7 Kah pasuk yau8utcheg puppinashimwog, aninnumauau neh nesausuk adtohs8unutche angelsoh, nesausuk tahshinash golde wishkquash, nannumwohteau ummusquanitteaonk God, noh micheme kah micheme pomantog
15.8 Kah templeut numwohteau pukut nashpe wussohsumóonk God, kah nashpe ummenuhkesuonk, kah matta howan tapenum8 uppetukonat temple, nô pajeh nesausuk tahshe wuttinneaongan8w8ash nesausuk adtahs8utcheg angelsog pakodche nnag,
16.1 Kah nunn8tamup mishe wadtauatonkqussuonk wutch templeut unnau nesausuk adtahs8unutche angelsoh, monchek, kah sókanum8k musquanittamwe 8wishkquash God ohkeit.
16.2 Kah negonneyeuit monchu, kah sokenum 8wishq ohkeit kah matchemungquok kah ohquneunkquok pissohteasuonk wosketompaog wunnuhkukkongquneau neg ohtunkig ukkehkineasuonk puppinashim, kah nag waussumoncheg wuttjnneukontónkoh.
16.3 Kah nahohtoeu angel sokenum 8wishq ut kehtannanit, káh ogqueneunkquod 8sqheonganit nupp8e wosketomp: kah nishnoh pomantamwe keteahágkou nupp8 ut ketahhannit.
16.4 Kah nash8it angel sokenum 8wishq ut sepuut kah tohmekommue nippeash, kah nash wusqueheonganó8ash.
16.5 Kah nunn8tau wutengelumoh nippeash n8wau, Ken sampweusseaen woi Lord, ken nukoh, kah ken nukoh mô kah ken nukoh pish, newutche yeu kittinne wussittumun.
16.6 Newutche nag s8ksquohtowópanneg wunnetupanatamwoh kah manitt8wompoh, kah kittinnumauóog wsqheheonk wuttattamun: newutche wuttapenamunneau.
16.7 Kah onkatuk nunn8tou wutch altarut, n8wau, Ne naj Lord God wame massugkenan, wunnamuhkuteyeu8ash, kah sampweyeu8ash k8sittum8ongash.
16.8 Kah yau8ut angel s8kenum 8wisq nepauzsaut, kah menuhkesuonk aninnumauau ukkogkoskuswónat wosketompuh nashpe n8tau.
16.9 Kah wosketompaog mô kogkoskassuog nashpe mashe kussogpittag, kah blasphemontogig 8wesuonk God, noh ánue ménuhkesutog yeush unninneáongash kah nag matta, aiuskeiantam8og, wussohsum8ononaúut.
16.10 Kah napanna adtahs8it angel s8kenum 8wisq ut wutappuonganit puppinashim, kah wutass8tamóonk numwohtau pohkenai, tahtahskodtamwog wenanoóash wutche, onkquommomm8onk.
16.11 Kah nag blasphemaog God ut kesukqut newutche wutonkquommo8onganoash kah uppissohteasuonk, kah matta aiuskoiantam8og wutusseongan8ash.
16.12 Kah nequtta adtahs8ut Angel sokanum 8wisq, ut keteihtequt Fuphrates, kah ne nuppe na ohtag nunnohteau, onk ne ummay8 wutchepwáe tahs8tamwog woh quagquashwéhtamun.
16.13 Kah nunnau nishuog nishkeneungque nashauonganog onatuh tinugkuhteasuog, wutch wutt8nit puppinashim, kah wutch sohhamwog wutt8nit Dragon, kah wutch wutt8nit pann8wae quoshodtumwáen.
16.14 Newutche nag mattannit8e nashauanitt8og, usseog monchanatam8ongash, neg sohhogig en ohkée keihtass8tamwehtu kah wame muttaohkée ummóhmóunónah ayeuhkonat ut ne mohsag ukkesukodtum God wame manuhkesit.
16.15 Kusseh nuppeam ónatuh komm8towaen, wunnanumau noh askwheteadt kah nanawehteunk wuthogk8unash, ishkont posqushau, kah naumwog wutakodchuonk.
16.16 Kah noh ummohmounuh pasukquinnu ayeuonganit, ussowetamun Hebruont8ónat Armageddon.
16.17 Kah nesausuk adtahs8ut Angel sokanum 8wisq ut mamahchekesukqut, kah na 8m88 mishe wadtauatonkqussuonk wutch kesukque temple, wutch throne, n8wau; Mahche n nih.
16.18 Kah na mó wadtauátonkqussuongash kah padtahquohhanash, kah ukkutshamunash kah na mo mishe quequn, ash ônan8g nadteuh wosketompaog aphettit wusketohke, menuhke quequan kah muttáe.
16.19 Kah mishe keitotan nishwe chippinausu, kah wutohtimoune keitotanash penusháash: kah mis[h]e Babylon mehquontamun ut anaquahit God aninnumauónat ummishe musquanittamwe wine wuttattamwaitch.
16.20 Nishnoh munoh wusseem8m8, kah wadchuash matta namehikquodtin8ash.
16.21 Kah mishe missegun wutch kesukqut nuhkuhkunkquog wosketompaog, nishnoh nequttinneausu unn8hquttuhkequn papaume talent, kah wosketompaog blasphemáog Goduh, newutche mussegunne unninneaonk newutche ne unninneaonk mo ahche misi.
17.1 Kah pasuk nesausuk adtáhs8utcheg Angelsog ahtunkig nesausuk tahshinash v[ials]ash peyau, kah nukkeket8hkunk, nuttinuk, Peyaush, kenahtinush wussumáonk mishe nanwun8dsquaausuen, noh apit m8cheke nippagk8ut.
17.2 Neh ketass8tamwog ohkeit wéhpamáhetticheh, kah wadohkitcheg ohkeit kogkeissippamwéheóog nashpe wunnanwun8dsquaausue wine.
17.3 Neit nuttuss8unuk ut nashauanitt8ut touohkomuk kah nunnau mittamwossis appu mushque puppinashimwut, numwohteau blasphemóe wesuongash, nesausuk tahshontupau piukquoshkonau.
17.4 Kah mittumwossis hogk8 purple kah mosquag kah wunehteausu nashpe gold, kah mishoadtikish qussukqunash, kah pearlsash, ohteau golde wuttattamáitch ut wunnutcheganit, numwohteau wunnanwun8dsquaausue nishkeneunkquok, kah ohquanumugquok.
17.5 Kah ut wuskodtukqut, wesuonk wussukwhosu. siogkok, Babylon mohsag, okasoooh nanwunoodsquaausuenuog, kah ohquanumu[g]quokish ohkeit.
17.6 Kah nunnau mittamwossis kogeussippamou nashpe 8sqheongan8 wanetupanatogig, kah 8sqheongan8 8wauwaéneumoh Jesus: kah noh nauog, nummishe monchanatam.
17.7 Kah angel nuttinuk, tohwutch monchanataman? kuttinun wussiogkodt8m mittamwossis, kah puppinashim noh naiyeumont, noh nesausuk adtohshontupont, kah piukqussuoh wutaskanoh:
17.8 Puppinashim noh nauadt, noh mo, kah noh matta, kah pish kuhkuhqueu wutch machememonogohk pesohtheg, kah pish au en paguanuonganit. kah neg wadohkutcheg ohkeit pish monchanatamwog (neg 8wesuongan88ash matta wussukwhosin8ash ut pomantamóe b8kut wutch quenohtag muttaok) nauahettit puppinashimwoh, noh mo, kah noh matta, kah noh yeuyeu ápit.
17.9 Kah yeu unnantam8onk noh ohtunk waantamóonk, nesausuk tahshinash uppuhkukquash, nesausuk tahshinash wadchuash, nish mittamwossis quenapitcheh:
17.10 Kah na nesausuk tahsuog ketass8tamwog, napanna tahsuog penushaog, kah pasuk yeuyeu, kah onkatog ash peyoou, kah peyont mos ogguhse appu.
17.11 Kah puppinashim noh mo, kah noh matta, noh shwosuk adtahsuit, kah noh wutchayeu nesausuk adtahs8unitcheh, kah au paguanuonganit.
17.12 Kah piukqussuog askonog neg nauutcheg, neg piukqussuog ketass8tamwog, neg ash attumunum8gig ass8tam8onk: qut attumunumwog menuhkesuonk onatuh ketáss8tamwut, pasuk hour weeche puppinashim.
17.13 Yeug pasukquinnu unnantamwog, kah pish aninnumauáog wunnananuaonk kah ummenuhkesuonk puppinashimwoh
17.14 Neg pish ayeuuhkonáog Lamboh, kah Lambe noh pish wussohkauoh, newutche noh wul Lordumôuh lordog, kah uk-Ketass8tam8m8uh ketass8tamwog, kah nag weechayeumoncheg, wehkomôok, kah pepenauóog, kah paubuhtanumukqussuog.
17.15 Kah nuttinuk nippeash nish naumanish, ne nanwun8dsquausuen ápit, neg missinninnúog, kah mattaánukeg, kah wutahtimóneash, kah unnont8waongash.
17.16 Kah piukqussuog askonog neg nauadcheg ut puppinashimwehtu: yeug pish sekeneauáog nanwun8dsquaausuéneuh, kah pish wunnissiehheóuh, kah poskissuoh, kah pish meechwog 8weyaus, kah pish chikóswau n8taut.
17.17 Newutche God, upponamauoh wuttahh8wóut pahshane ussenat wuttenantam8onk kah wunn8wónat, kah, wuttinnunnumáuónat wutass8tam8ongan8h puppinashimwoh, nô pajeh wuttinn8waongash God pakodche n nag,
17.18 Kah mittamwossis noh nauadt, ne mishe ketotan, noh nanauwunont tahs8tamwoh muttaohket.
18.1 Kah mahche yeush nnag nunnau onkatog angel n8keu wutch kesukqut, ahtou mishe menuhkesuonk kah ohke wóhsitteau nashpe wussohsumóonk.
18.2 Kah mishe mishont8wau nashpe menuhkeu wadtauatonkqussuonk n8wau, Babylon ne mohsag penushau penushau, kah né 8taiyeuonganinneau mattannitt8og, kah 8wonkon8sin8 nishnoh nishkeneunkque nashauanit, kah 8wajtshaieu nishnoh nishkeneunkque & úhquanumukqusit psukses
18.3 Newutche wame wutohtimoneash wuttattamwog wunnanwun8dsquauausue musquanittue wine, kah ketass8tamwog muttaohket, 8wehpumôuh, kah anaqushaenuog ohkeit nano weenaetuog nashpe mattaánakish 8nadchasumash.
18.4 Kah onkatuk nunn8tam wadtauatonkqussuonk wutch kesukqut, n8wau, sohwehtau nummissinninneumog, onk woh mat neh k8tinnum8mw8 ummatcheseongash, kah matta kutattumunum8uneau wuttinneaongash.
18.5 Newutche ummatcheseongash mussishinneash kesukqut, kah God mehquantam ummatcheseongash.
18.6 Unonkquatók neyan onkquatunkqueóg, kah piskinnumók pápiske neyaunag wutanakausuongash, wuttattamwaitch ne nomwohtunkup, papishke numwohtók.
18.7 Ne ann8hque sohsumwaheomp wuhhogkuh, kah wunnepomantamup, ne n8hque aninnumók auwakompanáonk kah neuantamóonk, newutche noh n8wau ut wuttahut: Nutap sonksquainneat, kah matta nuksekousquaouh, kah matta pish nunnaum8 neuanatam8onk.
18.8 Newajeh pish wuttinneaongash peyaum88k pasuk kesuk, nupp8onk kah mauonk kah mishagquodt, kah noh pish papaquáne mahtussuut n8taut newutche menuhkesu Lord God noh wôsumont.
18.9 Kah ketass8tamwog ohkeit neg weepamoncheg kah weeche wunnepomantam8máhettiche, pish ummauémoh kah wunneuantam8onouh,, naumohettit pukkittau wutchikausuonk.
18.10 Nókompauwehettit, wutche quihtam8onk wutawakompanaonk, n8waog, Kuttummunk, kuttummunk, ne mishe keihtotan Babilon, ne mattanunkquok keihtotan: newutch pasuk hower k8sittum8ónk peyaum8.
18.11 Kah anaquasháenuog ohkeit pish máuog kah wunneuantam8ónouh, newutch wanne howan wonk attôamóou wutanaequshaongash.
18.12 Wuttanaqushaongash gold, kah silver, kah magôadtikish qussukquanash, kah pearlsash, kah wanegig hashabpónagk, kah purple, kah silk, kah masquomp8uhhausik, kah wame nishnoh nih Ivorie wishquash, & wame wame weetemunkque wutuhqunash, kah nish noh n nih anue mishoadtik mehtugque wishquash, wompohshogque, kah m8uhshogque, kah marble.
18.13 Kah cynamon, kah waeetemunkquokish, kah susséqueae pummeash, kah frankincense, kah wine, kah pummee, kah pa[s]quag n8khik, kah wheat, kah puppinashimwog, kah sheepsog, kah horssesog, kah tatuppequanumukquaash, kah muhhogkunk kah ukketeahogkounóoh wosketompeog.
18.14 Kah meechummuongash nish kukketeahogkou ahchewontogish, kutamáetunkqunash, kah wame teanteaquassinish nish weekogkish, kah wanegugish kutamaehtunkqunash, kah nash pish matta wonk kenamptauouunash.
18.15 Neg yeush magugek neh nag wejenauéekhetticheh, pish nôogkompóog, wutche quihtam8onk wutawakompanaonk mauéhettit kah maémohettit.
18.16 Kah n8wahettit, Kuttumunk, kuttumunk, ne mohsag keitotan, ne agquodtumukup wanegig hashabponag, kah purple, kah skarlet, kah wunnehteausu nashpe gold, kah mashoadtikish qussukquanash, kah pearlsash.
18.17 Newutch pasuk hour, ne mishe wenauetuonk matteagwunninno, kah nishnoh kuht8nogque sontim, kah wame neadtahshiyeuéhettit kuht8nogqut, kah sepaghausuenúog, kah wame ketahhanne anaqushaenúog, noekompauog.
18.18 Kah nag mauog namohettit pukkuttáe wutchikausuonk n8waog, Teague otan yeu agqueneunkquok, mishe otan kah puppissi unnohteáog upquhkukk8óut?
18.19 Kah mauwe kah mauémowe mishontowáog, n8waog Kuttummunk, kuttumunk, ne mishe keitotan, noh wajeénoweehettit, wame yeug ahtauéhetticheh kuht8nógquog kehtahhannit, newutche ummisháatdik8m, newutche pasuk hour nussiyeuwáheau.
18.20 Weekonta8wontash ken kesuk, kah kenaau wunnetupanatamwe Apostlesog, kah manittowompaog, newutche God kutann8taonshikumw8 noh wutch.
18.21 Kah masukkenuk angel nemunum qussuk onatuh mishe togguhwhonganompsqut kah wuttinnuhkon keihtahhannit, n8wau, Yeu ne pish chekée n8kuhkon mishe keihtotan Babylon, kah matta pish wonk nameheoquodtinno.
18.22 Kah 8wadtauatonkqussuongan8 harpersenuog, musiciansog, kah puhpequaenuog, kah monopuhpequaenuog, matta pish wonk n8tunkqusseog ut kuhhogkat, kah matta howáe anakausuenúog, uttoh wuttinanaukausuonk, pish wonk namehikqussu ut kuhhogkat, kah wuttinnont8wáonk qussukquáne tog8whonganompisk matta pish n8tunkquodtinn8 ut kuhhogkat.
18.23 Kah 8wosumóonk wequananteg, matta pish wonk wohsum8mun8 ut kuhhogkat kah wodtauatongqussuonk wussentamwaen, kah weetauaudteaen matta pish wonk n8tunkqussu ut kuhhogkat, newutche kutanaqushaeneumwóog missugkenwog ut ohkeit newutche nashpe kuppauwauongash wame wutohtimóneash as8kekodtumunash.
18.24 Kah ut wuhhogkat namehteaun 8sqheaongan8 manittowonmpaog, kah waneetupanatogig, kah wame neg nashitcheg ut ohkeit.
19.1 Kah mahche yeush nnag, nunn8tam ummishe wadtauatonkqussuongan8 monaog missinninnuog ut kesukqut, n8waog, Alleluja, wadchanittuonk, kah sohsumóonk kah quttianittuonk, kah nananuwaonk en Lord num-Manitt8munnónut.
19.2 Newutche wunnamuhkuteyeuash kah sampweussuongann8ash wussittum8ongash newutche wussumau mishe nanwun8dsquaáusuenu, noh anussehteunk ohke nashpe wunnanwun8dsquauósuongash: kah ann8tauonushau 8sqheongan8 wuttinneumoh ut wunnutcheganit.
19.3 Kah wonk n8waog Allelujah, kah uppukuttom ushpemo micheme kah micheme,
19.4 Kah neesneechagkodtog kah yauog Eldersog, kah yauog puppinashimwog, penushaog kah waussumáog Goduh noh apit ut throneut, n8waog Amen Alleluja.
19.5 Kah wadtauatonkqussuonk 8m88 throne n8wau, waussum8k num-Manitt8mun, wame kenaau wuttineumoh kah kenaau quoshógish, naneeswe matikkenukeg kah papeissitcheg,
19.6 Kah nunn8tam wadtauatonkqussuonk onatuh muttaánukkeg kah onatuh 8wadtauetonkqussuonk m8cheke nippagk8ash, kah onatuh 8wadtauátonkqussuongash muttáe padtuhquohhunash n8waog, alleluja newutche Lord God wame manuhkesit nanawunnuau.
19.7 Wekontamuttuh kah muskouonatamuttuh, kah noh quttianumontuh: newutche 8weetom8onk Lambe peyom8, nah ummittamwussoh quagquashweoh.
19.8 Kah weet8omau wutogqunneat wanegig hashabponak pohki kah wompi, newutche wanegig háshabponak ne wussampweusseongan8 waneetupanatogig.
19.9 Kah nuttinuk wussukwhush wunnanumóog neg wehkomutcheh ut weetauadtue mishadtupp8onganit Lambe, kah nuttinuk yeush wunnamuhkute wussuongash God.
19.10 Kah nuppenushaum ut wusseetut wowussumonat, kah nuttinuk ahque ussish, nen ken weeche wuttinneumun, kah wutch keematog, neg ahtunkig 8wauwaonk Jesus, woussum God newutche 8wauwaonk Jesus, ne quashae missohhamwae nashauanit.
19.11 Kah nunnaum kesuk woshwemo, kah kusseh, wompe horse, kah noh quenapit ussowenáu paubuhtanumukqussit, kah wunamuhkutsyeuit; kah sampweusseae wussittum, kah ayeuhtsau.
19.12 Wuskesukquash onatuh noshqunnáe n8tau, kah ut uppuhkukqut monaash chetuhquabeash, kah ohto 8wesuonk wussukwhosu, ne matta howan 8wahteauoun webe nagum.
19.13 Kah mô hogk8 hogk8onk quoginausu wusqueheonkanit kah 8wesuonk hettamun wuttinnowaonk god.
19.14 Kah kesauwámeongash nish ohtagish kesukqut wutasukkunkqunash ut womp horsesut hogk8og wanegik hashabponag wompiyeuash kah pohkiyeuash.
19.15 Kah wutch wutt8nut sohhám8m8 kenag togkodteg, onk ne nashpe woh togkodtog wutohtimoneash, kah nah pish wunashpe nanauunnuh m88shagque souobpuk, kah tattashkukkomup 8wineppessumoh uhque ummusquanitteaonk wame manuhkesit god,
19.16 Kah ahto wesuonk wussukwhosu ut wuthogk8unit, kah ut wehquaut, kehtassootamoomoouh kehtassootamwog, kah wullordumouh lordog.
19.17 Kah nunnau Angel neepau nepauzaut kah mlshontowae wadtauatonkqussu, unnau puppinshasoh neh pámunonutcheh nashaue mamahchekesukqut, peyuuk maiyaweek ut ummishadtup8onganit masugkenuk god,
19.18 Onk woh kummechumw8 weyaus8 ketass8tamwog kah weyaus8 mugquompaog. kah weyaus8 magkosketompaog, kah weyaus8 horsesog kah neg noh quenapitche, kah weyaus8 wamo wosketompaog, naneewe chapinnunnuutcheg, kah kaneepsitcheg, naneeswe papeississitcheg, kah matiken[u]kkeg
19.19 Kah nunnau puppinashim, kah ketass8tamwog muttaohket, kah uhkesauwameongan88sh, maiyaéog nah wutayeuhwuhkononnaóut apinitche horsesut, kah ukkesauwámeumoh.
19.20 Kah puppinashim tohqunau, kah weeche pann8wáe quoshodtumwaen, noh monchanatam8ongash ásit ut anaquabenit, nish nashpe ás8kekomoncheg neh attumunumunutche ukkehkinneahsuonk puppinashim, kah neg waussumoncheg wuttinneukontunkoh, yeug neswe unnohkonog mishittáe n8taut, nashqunnau nashpe brimstone.
19.21 Kah onkatogig, nushóog nashpe wuttogkodteg noh quenapit horsesut, noh togkodteg sohwheem8 wutch wutt8nut, kah wame puppinshasog wamep8og nashpe nag 8weyaus8.
20.1 Kah nunnau Angel n8keu wutch kesukqut ohtau pohquoshadtikquontunkane machemonogok pahsohtheg, kah mishe m8o[h]shogquohtog ut wunnutcheganit.
20.2 Kah kogkounau dragonoh, noh nukkonne ask8k, noh mattannit kah Satan, kah ukkeneehpunuh muttannongane kodtumwae,
20.3 Kah wuttinuhkonuh machemonogok possohtheg, kah ukkuppuhwhoh, kah upponamauoh seale, matta wonk woh wutass8kekodtam8un wuttohtimóneash nó pajeh muttannongane kodtum8ash mahche n nag, kah ne mahcho nnag, neit oggussese ompinneau.
20.4 Kah nunnaum thronsash, kah nag n[e] quenapitcheg, kah wussittum8onk aninnumauwóog, kah nunnau ukketeahogkón8oh nag tamontuppohwhutcheg wutch wauwaonk Jesus kah wutch wuttinn8waonk God. kah matta waussumonkig puppinashimwoh asuh wuttinneukontunkoh, asuh matta attumunum8g ukkehkinneasuonk ut wuskodtuk8óut, asuh ut wunnutchegan8óut, kah neg pomantamwog kah weeche nananuwomaog Christoh, nequt muttannongane kodtumwáe.
20.5 Qut onkatogig napukeg matta wonk pomantamwog, nô pajeh nequt muttannongane kodtum8ash mahche nnag, yeu negonne omohkeonk.
20.6 Wunnanumau kah wunneetupanatamweyeu8 noh nohwodtohtunk negonne omohkeonk: neg ne aniitcheg nahohtoeu nupp8onk matta nah wutánuunuh qut nag pish wussephausueneumoh God, kah Christ, kah pish 8weeche nanauwunnuomouh nequt muttannongane kodtumwáe.
20.7 Kah nequt muttannongane kodtum8ash mahtshunk, Satan pish ompenau wutch kuppishagkinnittuonganit,
20.8 Kah pish sohham wutas8kekodtámunat wutohtimoneash, neg ápitcheg yaue chippag muttaohket, Gog kah Magog, ummoiyaenaóut wutayeukonaóut neg ne adtahsheihettit onatuh nagunt ut ketahhannit.
20.9 Kah nag auog ne koshkag ohke, kah weenuhkauóog wuttuppukkussunn8wongan8óut wunnetupanatogig, kah womonukquok 8tan, kah n8tau n8kem8 wutch Godut. wutch kesukqut, kah náh ummahchukuswoh.
20.10 Kah mattannit noh as8kekomoncheh, mo unnohkon en mishe monoiyeue n8taut kah brimstone, uttoh puppinashim kah pann8wáe quoshadtumwaen, kah pish awakompunau kesukodáe kah nukonáe micheme kah micheme.
20.11 Kah nunnaum mishe wompe Throne, kah noh na ápit, noh wutch anaquabit ohke, kah kesuk wussémop kah nag matta namehteáunshôog ayeuonk.
20.12 Kah nunnau napukeg papeississitcheg kah matikenukeg, nepóog anaquabit God, kah b8kash woshwunausópash, kah onkatuk b8k woshwunausu, ne keteáe b8k, kah napukeg wussumóog nashpe nish wasukuhwhô[si]kish ut b8kash, neyaunag wutanakausuongan8oash.
20.13 Kah kéihtoh mag8 napunutche, neg noh apitcheg. kah nupp8onk, kah chepiohkomuk, aninnumauoog napukeg neg noh apitcheg, kah nag wauumoog, nishnoh howan neyaunag wutanakausuongan8oash.
20.14 Kah nupp8onk & chepiohkomuk, unnohkon mishe n8taut, yeu nahohtóeu nupp8onk,
20.15 Kah nishnoh howan matta wasukuhwhosegk ut pomantamoe b8kut unnohkonap mishe n8taut.
21.1 Kah nunnaum wuske kesuk kah wuske ohke, kah negonne kesuk, kah negonne ohke paumush8ash, kah na matta mo wonk ketahhanninno.
21.2 Kah nen John nunnaum wunnetupanatamwe keihtotan, wuske Jerusalem, n8kem8 wutch Godut wutch kesukqut, unukquaquashaeu weetauadteaenuut wutche wasukeh.
21.3 Kah nunn8tam mishe wadtauatonkqussuonk wutch kesukqut, n8wau, Kusseh, wuttabarnakleum God weechayeumau wosketompuh, kah nah pish 8weechinninneumoh, kah nag pish neh ummissinninneumoh, kah God nagum pish 8weetomuh, um Manitt8m8oh.
21.4 Kah God pish chishkhom wame wussippeg8ash wutch nag wuskesuk88ut, kah na pish matta wonk nupp8onganun8, matta neuantamóonk, asuh mauonk, kah matta pish na wonk onkquommomm8onk: newutche negonne aunagish mahtshaash.
21.5 Kah noh apit Throneut, n8wau, kusseh, n8shitteoh wame teanteaqussinish, kah nutt?nuk wussukwhush, newutche yeush kutt8wongash wunnamuhkuteyeu8ash, kah pabahtanumukqutash.
21.6 Kah nuttinuk, Mahche n nih, nen Alpha kah Omega, ne waj kutchissik, kah wohkukqushik nuttinnunumau noh kohkutt8g, wutch wuttahhamonganit pomantamóe nippe, nannowe.
21.7 Noh sohkausit, pish ahtôu wame teanteaquassinish, kah nen pish um Manitt8moh, kah noh pish nunnaumon.
21.8 Qut noh wabesit kah mat wanamptam8g, kah ôhquanumukqussit, kah nushehteaenúog, kah nanwunn8sdquaáenúog, kah pauwauwog, kah waussumonchog nunneukontunkuh, kah wame pann8wáenúog, pish nag ahtóog wutchippiyeum8 ut páhsohtheganit, ne nashqunag weeche n8tau kah brimstone, ne nahohtóe nupp8onk.
21.9 Kah nuppeyok pasuk nesausuk adtahsuutcheg angelsog, neg ohtunkig nesausuk tahshinash wisquash, numwohteau nesausuk tahshe aninneaongash, kah nukken8nuk, n8wau, na win, kenahtinush weetauadteaénin, ummittamwussoh Lambe.
21.10 Kah nummonchánuk ut nashauanitt8ut, en mohsag kah kôsuhkôag wadchuh, kah nunnahtinuk ne keitotan, wunnetupanatamwe Jerusalem, n8kemo wutch Godut wutch kesukqut.
21.11 Ahtou wussohsumôonk God, kah 8wequayeum ogqunneunkquod mashôadtik qussuk, ne onatuh jaspere qussuk, pohki onatuh Crystal.
21.12 Kah áhtou qussukquaneneutunk missi kah qunnunkquodt, kah nabo neenash squoantamash, kah ut squontamut nabo nesuog angelsog, kah wesuongash ne tannussukkuhwhosu nish 8wesuongan88ash nabo neese wutchippan8ongan8 wunnaumonuh Israel,
21.13 wutchepwáiyeu shwinash squoantamash, kah nanumaiyeu shwinash squoantamash, kah sowannaiyeu shwinash squoantamash, & wutcheksuiyeu shwinash squontamash
21.14 Kah qussukquanutunk keihtotannat nabo neenash quenohtagish, kah ne ut 8wesuongan88ash nabo neesuog uppostleumoh Lambe.
21.15 Kah noh keket8hkiit, ahtou golde wekinasq quthumun keihtotan, kah ushquoantamash, kah ukqussukquaneutunkash.
21.16 Kah keihtotan yauut nashin, kah nesahteag ne nukque kuskoi, kah quttuhhum keihtotan nashpe wekinasq, nabo neese muttannongané furlongsash, nésahteag kah ne koskag, kah ne sohkunkquok tatuppeyeuash.
21.17 Kah quttuhhum ne qussukquôneutunk nequt pasuk8e káh yauunchag kah yauishquanogkod, nesahteadt wosketomp, n noh angel.
21.18 Kah ayimmóonk ne qussukquaneneutunk ne jaspar, kah keihtotan, ne wanegik gold, ogqunneunkquodt pohki glasse.
21.19 Kah ne quenohtagish qussukquaneutunk ne keihtotanat wunnehteausuash nashpe wame magoadtikish qussukquanash, negonne né quenohtag jaspar, nahohtôeu saphir nashwunnú8k calcedony, yauunnú8k emerald.
21.20 Napanna adtahshinnu8k sardonix, nequtta adtahshinnú8g sardios, nesausuk adtahshinnú8g chrysolite, shwosuk adtahshinnú8k beryl, pask8gen adtahshinnu8k topas, piukqunnu8k chysophasus, nabo noquttu8uk jacinth, nabo neesinnú8k ammethist.
21.21 Kah nabo neesinnú8gish squontamash nabo neesinash pearlsash, nishnoh pasuk squont ne pasuk pearle, kah tau8maog ut keihtotanat ne wanegig gold onatuh pannuppompatamwe glasse.
21.22 Kah matta naumo temple na ut, newutche Lord God wame masukkenuk kah Lambe nag wuttempleum8uh.
21.23 Kah keihtotan matta quenauwáhik8 nepauzoh, asuh matta nánepaushadt 8wóhsumunát, newutche wussohsumóonk God 8wohsumun, kah Lambe neh 8wequaiyeumoh.
21.24 Kah wutahtimóneash neg wadchánitcheg kah pomusháog ne wequáiyeuut, kah ketáss8támwog ohkeit pádtáog wussohsum8ongan8, kah quehtianumaongan8 naut.
21.25 Kah ussquontamash matta kuppuhhásin8ash kesukodae newutche matta pish na ut nuhkonunn8.
21.26 Kah nág pish paudtóog wussohsum8ongano kah quehtianumaongan8 wutohtimóneash. noh ut.
21.27 Kah na matta pish petutteamun8 ne teaguas niskhuwom8uk, kah nishnoh wutussen ne úhquanumukquok, asuh áyik pann8waonk, qut webe nag wasukuhwhositcheg ut pomantamóe upb8kumut Lambe.
22.1 Kah nunnahtinuk pohkag pomantamôe sepupog, unn8wóshuppagod Chrislal, wutch sohham8m8 wutch wutthronumut God kah Lambe.
22.2 Ut nashauwe nashaummaogkodtut, kah aeetae seep ne pomantamóe mehtug, ne nabo neese unnummeechummúuk, kah meechummú8 nishnoh nepauz, kah wunnepogquosh mehtug nish wutch neetskehteóonk wutohtimóneash.
22.3 Kah na matta pish wonk mamatchenittuonk, qut wutthronum God kah Lambe ne pish ohteau, & wuttinneumoh pish nanaunuk
22.4 Kah nag pish naumwóg wuskesuk, kah 8wesuonk pish ohteau wuskodtuk8óut:
22.5 Kah na matta pish nukon8h, kah matta quenauwehikk8og wequananteg, kah matta 8wequayeum nepauz. newutche Lord God, wuttinnumau wequai kah nag pish nananuwaog micheme kah micheme.
22.6 Kah nuttinuk yeush unn8waongash pabahtanumukquodtash, kah wunnamuhkuteyeuash, kah Lord um-Manitt8m8uh wunnetupanatamwe manitt8wompaog an8nau wutangelsumoh, wunnahtinnónat wuttinneumoh yeush m8hche mos pas8e aunagish.
22.7 Kusseh, teanuk nuppeam wunnanumau noh nanauwehteunk quoshauwe missohhamm8ongane kutt8ongash ut yeu b8kut.
22.8 Kah nen John nunnaum yeush kah n8tamunash, kah n8tamon kah naumon, nuppinshom waussumónat ut anaquohtag wusseetash angel, noh yeush naihtusitchish.
22.9 Neit nuttinuk, Ahque ussish, newutche nen ken weeche wuttinninneumun, & wutch keematog manittowompaog, kah wutch nag nanáwehteunkig n8waongash yeu ut b8kut, waussum God.
22.10 Kah nuttinuk, Ahque sealteaush quosháe missohham8ongane kutt8wongash, yeu b8kut, newutche ahquompi pas8cheyeu8.
22.11 Noh panéseit pompannesich, kah noh nishkeneungqussit, nonishkeneungqussitch, kah noh sampweseáenúit sosampweusseaenuitch, kah noh wanetupanatamwéyeuit, wowunneetupanatamweyeuitch.
22.12 Kah kusseh, teanuk nuppeam, kah nutonkquatunk nunnashpem nuttinnumauónat nish noh wosketomp, ne pish áunag wutanákausuonk.
22.13 Nen Alpha kah Omega, waj kutchissik kah wohkukquoshik, negonne kah maumachish.
22.14 Wunnanumóog neg asecheg wutann8team8ongash, onk woh nag piuhsuke ahtóog pomantamóe mehtug, kah woh petutteaog ut squoantamut en otanat
22.15 Newutche poquádchit anumwog, kah pauwauwog, kah nanwun8dsquaenuog, kah nushehteae[n]uog, kah unneukontunku[h] waussumócheg kah howan womontog kah ayik pann8waonk.
22.16 Nen Jesus nuttann8n nutangelsum yeush k8wauontamunkquneau ut moeuwehkomunganehtu, nen wodchabuk & wutontseonk David, kah noh sohsumóe kah mohtompane anogqs.
22.17 Kah nashauanit kah wéetauadteaen n8waog, Peyunk, kah noh n8tog n8waj, Peyunk, kah noh kohkutt8g peyonch, kah howan unnántog neemunitch pomantamóe nippe nanouwe.
22.18 Newutche n8wauwaontamau nishnoh wosketomp, noh n8tog quoshae missohhamwe kutt8wongash yeuut b8kut, howan yeush k8tne n8wadt, God pish ukk8tnu[m]auoh aninneaongash nish wasukuhwhosikish yeuut b8kut
22.19 Kah howan amaunuk wutch quosháe missohhamwe kutt8wongash yeuut b8k, God pish amaunum wutchippiyeum, wutch pomantamóe b8kut, kah wutch wunneetupanatamwe otanat, kah wutch nish wasukkuhwhosikish yeuut b8kut.
22.20 Noh wauwadt yeush n8wau, Wunnamuhkut teanuk nuppeam, Amen, Ne naj, peyaush Lord Jesus.
22.21 Ukkitteamonteanitteaonk nul Lordumun Jesus Christ wetomuk8k wame. Amen.
