1.1 NE waj kutchissik 8nsittongqut8m Jesus Christ wunnaumonuh God.
1.2 Neansukwhosik ut quosháe missóhhamwáenúut, kusseh, nutann8n noh ann8nog anaquabean, noh pish quosháetunkquean kummay anaquabean.
1.3 Wodtauatongquot wodtauatonkqussúm8 ut touohkomuk, quaquashwéhtam8k ummay Jehovah, sampweteók ummayash.
1.4 John kutchissum8p ut touohkomuk, kah kuhk8tomwéhteop kutchissummúwe aiuskoianatám8onk, wutche ahquoantamóonk matcheseongash.
1.5 Kah wame ohke Judea sohhamwog nahwutcheu, kah neg wodohkitcheg Jerusalem, kah nag wame kutchissumóog nashpe nagum, ut sepuut Jordan, samp8áhettit ummatcheseongan8ash.
1.6 Kah John hogk8 Camelse wesháganash, kah mattágene puttukquobus qunnupshau wusségonohtogwut, kah m8whau lokusts, kah touohkomukque honey.
1.7 Kah kuhk8tomwéhteau n8wau, pasuk nutásukonk ánue missugken onk neen; kushpissu ummoxinash nummattánum nauwaénat kah ompenimunát.
1.8 Neen kukkutsumunnúmw8 nippe, qut noh pish kukkutsumukou wunneetupanatamwe Nashauanittou.
1.9 Kah n$nih yeush kesukkodtash, Jesus 8mup Nazareth ut Galile, kah kutchissumop nashpe John, ut Jordan.
1.10 Kah teanuk sohhog wutch nippekontu, naum kesukquash woshweem8, kah Nashauanit ogqunneunkqussu wuskúhwhunnannóut, wunn8kéetunkquoh.
1.11 Kah peyaum8 wodtauatonkqussuonk wutch kesukqut: ken n8womóneg nunnaúmon, noh papáne wussikketeáhit.
1.12 Kah teanuk nashauanit, wuttinn8hkauoh touohkomuk.
1.13 Kah ne wutainneap touohkomuk yauunchadtikquinnu, ukqutchheuh mattanit, kah weetomau touóhkomukque owaâsineh, kah angelsog wutannumauóuh.
1.14 Kah mahche John kupshagkinit, Jesus peyau Galile, kuhk8tomuhkon wuttas8tam8ongane wunnussetongqut God.
1.15 Kah n8wau, ahquompi pokódche n$nih, kah wutas8tamóonk God pás8cheyeu8: aiuskoianatam8k, kah wunnamptam8k wúnussetongquot.
1.16 Kah paumwushadt kehtáhhannit Galile, naau Simonoh, kah Andrewoh weematoh, ponhashabpahettit ut kehtahhannit, (newutche nag n8tamógquaenúog)
1.17 Kah Jesus nah wuttinuh, assúhkiegk, kah kutáyimáunumw8 pónashábpaónaóut wosketompaog.
1.18 Kah teanuk nukkonáog wuthashabp8uh, kah wutasukauóuh.
1.19 Kah Newutch ongkoue pàont, naau Jamesoh wunnaumonuh Zebedee, kah Johnoh weematoh, neg wonk kuht8nogqut, onchheaog wuthashabp8uh.
1.20 Kah teanuk náh 8weekomuh, kah nukkonáog 8sh8oh Zebedee ut kuht8nogqut, weeche an8nutcheg wuttinnúmunneunk, kah wutásukauóuh.
1.21 Kah auog Kapernaum, kah teanuk Sabbath dayeu, petutteau Synagogut, kah kuhk8tomúhteau.
1.22 Kah nag quehquenauóntamwog ukkuhk8tomuhteáonk, newutche wuttin ukkuhk8tomauoh onatuh piahquttumwén, kah matta netatupe Scribsut.
1.23 Kah na mo wosketomp ut Synagogut appéhtunk nishkeneongqueu nashauanitto, kah mishont8wau,
1.24 Kah n8wau, mukk8náinnean, toh kittinhennumun ken Jesus ut Nazareth? kenonche paguasúmun? k8wáhush ken howan, 8neetupanatam8moh God.
1.25 Kah Jesus wutáuskomuh, n8wau, netahshúash, kah sohwéetau.
1.26 Kah nishkeneungque nashauonk nehnékinont, kah mahshónt8adt, wussohweetauoh.
1.27 Kah wame quehquenauánatamwog, ne waj woh nat8tomóadtúog, teagus yeu, chaugua yeu wuske kuhk8tomwéhteáong? newutche piahquttumwe ann8nau nishqueneungwe nashauanitt8og, kah nag wunn8sweetauóuh.
1.28 Kah teanuk waeenomáonk sépakém8, pannuppu wame wutohtimóneát Galile.
1.29 Kah teanuk sohhamwéhettit wutch Synagogut, petutteaog weekit Simon kah Andrew, wéeche James kah John.
1.30 Qut Simon ummittamwussoh okasoh, séepsin weesôshau: kah teanok wuttinnónneau.
1.31 Kah peyau wutannuh wuñutcheganit, kah wuttohshinuh, kah teanuk weesôsháonk wunnukonuh, kah wutannumaúoh.
1.32 Kah wanonk88k, wayont, uppaudtauóuh wame mahchinánutcheh, kah neh ápehtunkqunutcheh mattannitto.
1.33 Kah wame otan mukkinéog ut squoantamut.
1.34 Kah neetskéheau manoah neh mahchinánutcheh m8cheke aninneánutcheh, kah sohwhôhteau mónauoh mattannito: kah matta unnanumaúou mattannitt8h wussinneaóont n8wáhhéon.
1.35 Kah mohtompog, omohkeet negonáeu ne mohtompan, sohham, kah au assompamúkquodtut, kah naut peantamun.
1.36 Kah Simon, kah neg weetomóncheg, wutásukauóuh.
1.37 Kah namheáhettit, wuttinóuh, wame wosketompaog kenátinneaúhuk.
1.38 Kah nah wuttinuh, ontuh nahohtôohtágish otánash, na wonk woh nuttit kuhk8tomúhkon: newutche newajeh sohham.
1.39 Kah kuhk8tomwéhteau ut wussynagogsum8out, pannuppe wame Galile, kah sohwôhteau mattannittóh.
1.40 Kah peyaónuk wutchék8uh, wunnanompasumukquoh, kah wutappesittukqussúnn8wéhtunkquoh, kah wuttukquoh, unnantaman woh kuppahkhe.
1.41 Kah Jesus nohtonteánumont, summagunum wunnutcheg, kah ummussinuh, kah wuttinuh, nuttenantamun: pakésish.
1.42 Kah mahche ket8kont, teanuk wutchek8onk wunnukonuh, kah pahkheau.
1.43 Kah ummenuhke meechumuhkónuh, kah teanuk ummoncheáheuh.
1.44 Kah wuttinuh, toh unnúhkon howan, qut monchish, náhtus kuhhog sephaúsuénin, kah magush wutche kuppahkhetteáonk, yeush Moses anunn8teámupash, newutche 8wauwáonk náshog.
1.45 Qut sohham, kah n8chu m8cheke n8wadt, kah anonchimwut yeu: neit Jesus matta wonk pohquaeu auou otanit, qut poquadchit ayeu touohkomukque áyeuonganit: kah uppeyaonóuh nishnoh wutch.
2.1 KAh wonk petutteau Kapernaum, nawhuch kesukodtash pámshunk, & n8tunkquot wutappuonk weetuômut.
2.2 Kah teanuk monaog mukinéog, matta mohcháno ne woh adt attumunit, asuh matta ut squoantamut, kah nah ukkuhk8tomauoh wuttinn8wáonk.
2.3 Kah uppeyaóunóuh, uppaudtauóuh pasuk8 nanunkqussu, yauog ukkinóuh.
2.4 Kah n8númwohettit pas8sukoúon newutch muttaánugig, woshwunnúmwog woskechekommuk ne ápit, kah pohquanúmohettit, punnompanumwog appin ne sepsik nônonkussit.
2.5 Jesus nag* wunnamptam8onk, unnau nónonkussunitcheh, nunnaumon kummatcheseongash kutahquoantamonteanash.
2.6 Qut nawhutche Scribsog na wutapinneau, weogquttumwog wuttahh8wout.
2.7 Tohwhuch yeuoh wosketomp yeush n8wadt blasphemaongash? howan woh ahquoantog matcheseongash, webe nont God?
2.8 Kah teanuk Jesus wahteunk ut wunnashaonganit, ne wuttinne weogquttumuneau wuttinnómiyeum8wóut, nah wuttinuh, tohwutch yeush weogquttumóg ut kuttahh8wóog?
2.9 Uttoh ne nukkummat unnónat nônonkussit, kummatcheseongash kutahquoantamonteanash, asuh n8wonat, omohkish, tahshinish kutapin, kah pomushash?
2.10 Qut woh k8wahteaumw8, wosketomp wunnaumonuh, ahtóu ménuhkèsuonk yeu muttaohkit, ahquoantamun matcheseongash, unnau nanonkussinutche.
2.11 Kuttinsh, omohkish neemunush kutappin, kah monchish en keekit.
2.12 Kah teanuk ómohkeu tohshinum apin, kah sohham anaquabenit wame, neit wame chepsháog, kah sohsumm8wonáog Goduh, n8waog, asq yeu nuttinnamanséinan.
2.13 Kah wonk sohham ohquannu kehtáhhannit, kah wame muttaánukeg uppeyauonóuh kah nah ukkuhk8tomauoh.
2.14 Kah paumwushadt, naau wul-Levi wunnaumonuh Alpheus appu ompwuhteau adt attumunut, kah wuttinuh, assúhkah, kah omohkeu wutasukauoh.
2.15 Kah n$nih, Jesus apit meetsit ut weekit, monaog Publikanog, kah matcheseaenúog, weetappemáog Jesusoh, kah ukkodnetuhtaénumoh, newutche nag monáog, kah wutásukauóuh.
2.16 Kah Scribsog kah Pharisesog nauáhettit wéhpumau Publikansoh kah matcheseaénuh, nag unnáog ukkodnetuhtaénúmoh, toh n$nih 8wéhpumon Publikansoh, kah matcheseaénúh?
2.17 Jesus n8tog, nah wuttinuh, nag másussitcheg, matta quenauwéhukk8og ponaskehtuwaénu, qut neg máhchinácheg: matta n8chepeyóh wéhkomon sampwesécheg, qut matcheseaénuog aiuskoiánatamunat.
2.18 Kah ukkodnetuhtaénumoh John, kah Pharisesog, momansh mat meetséog, kah nag peyaog, kah wuttinóuh, tohwhutch ukkodnetuhtaénumoh John kah Pharisesog mat meetsineg, qut kukkodnetuhtaenúmog matta mat meetséog?
2.19 Kah Jesus nah wuttinuh, mukkiésog ut wesseentamwae komukqut mat woh mo meetséog, wessentamwaen nesáhkeu weetómont? nesáhke weetomáhettit wessentámwaénu, matta woh mat meetséog.
2.20 Qut kesukodtash pish peyaum8, wessentamwaen pish nag neemunnúmauut, kah neit pish mat meetséog yeush ut kesukodtash
2.21 Wonk matta howan aséquam8 wushkonagk, nukkónonáginit: ishkont wushkei tannógkinnum8m8 nukkonéi, kah ne tátannógshunk nâno matchet.
2.22 Kah matta howan ponam8 wusku wine, nekonishquadt, ishkont wusku wine s8hquhkom wishquosh, kah wine quôashau, kah wishqunk matchéheáog: qut wuske wine ponumun wuskishquódt.
2.23 Kah n$nih, pomushau weáhchineáhtuhkonit Sabbath dayeu, kah ukkodnetuhtaenumoh neaáhettit, n8che pasinnumwáhettit missuhquáminneash.
2.24 Kah Pharisesog wuttinóuh, naish, toh wutch ussehettit Sabboth dayeu, ne mat waneginninn8g.
2.25 Kah nah wuttinuh, asq kutogkeetam8mw8 David ne asit, quenauwehukqut, kah kadtupwut, nagum, kah neh weetomukqutcheh.
2.26 Petuttead weekit God pamontog Abiather negonne sephausuaen, kah meechu kuhkinneasue petukqunneg, mat wanegenninn8g meechin, qut webe sephausuaenuog, kah na wonk wutassamoh weechogqutche.
2.27 Kah nah wuttinuh, Sabbath kuhkinnumauon wosketomp, kah wosketomp matta wutche Sabbath.
2.28 Newutche wosketomp wunnaumonuh, wonk piahquttumóo Sabboth.
3.1 KAh wonk petutteau Synagogut, kah na wutapin wosketomp senóshkoi wunnutcheg.
3.2 Kah wutaskwhouh, uttoh wuttin neetskeheon Saboth dayeu, noh wuttin tashpunnonnónaóut.
3.3 Kah unnau wosketompuh ut nóeu neh sénoshkag wunnutcheg, neepaush.
3.4 Kah nah wuttinuh, sun wunnegen wunnesen Saboth dayeu, asuh matchesen? wadchanumun pomantamóonk asuh nushukkon? qut nag chequnapuog.
3.5 Kah wéene musquanetamwu kuhkinneauont, neuantog pogkenumoonk ut wuttahh8wout, unnau wosketompuh, summagunush kenutcheg, kah wussummagunnumun: kah wunnutcheg neetskehteau neyane onkatuk.
3.6 Kah Pharisesog sohhamwog, teanuk ken8nittuog Herodiansog panneinne nagum uttoh woh ayn nushahettit.
3.7 Qut Jesus wutamaehtauoh weeche ukkodnetuhtaenumoh en kehtahhánnit: kah mattaanukeg wutasukauóuh, wutch Galile kah wutch Judea.
3.8 Kah wutch Jerusalem, kah wutch Idumea, kah wutch ongkouwe Jordan, kah neg apitcheg kishke Tyre kah Sidon, máttaanukeg, n8tamwehhettit, neyane mishe usseit nag uppeyaonóuh.
3.9 Kah unnau ukkodnetuhtaenumoh, kuht8nogquemes woh uppaheuh, newutche monachég, ishkont wutazukauouh.
3.10 Newutche neetskeheop monaoh, newutche wutazukauouh ummussunnónaout neadtahshe wesaushahettit.
3.11 Kah nishkeneungque nashauanitt8 nauáhettit, penushaog ut anaquabenit, kah mishont8waog, n8waog, ken wunnaumonuh God.
3.12 Kah menuhke meechumuhkonuh, matta 8wahteauwahuwanaout.
3.13 Kah ogquodchuau wadchuut, kah weekomau howane anántogeh, kah nag uppeyaonóuh.
3.14 Kah kehtimau naboneesuoh, noh woh 8weetomónaout, kah woh nah wutann8nuh kuhk8tomuhkonat.
3.15 Kah menuhkesinneat neetskehuwonat mahchinnaongash, kah sohwuhkonat mattannitt8wog.
3.16 Kah Simon neeswesuwonganau Peter.
3.17 Kah Jeames wunnaumonuh Zebede, kah John wematoh James, (kah wunneese8wesuonganuhkauoh Boanerges, ne nauwuttamun wunnaumonauh neempaok.)
3.18 Kah Andrew, kah Phillip, kah Bartholmew, kah Mátthew, kah Thomas, kah James wunnaumonuh Alpheus, kah Thaddeus, kah Simon ukkananite.
3.19 Kah Judas Iskariot, neh wanass8mukqutcheh: kah petutteaog weetuomut.
3.20 Kah muttaanukeg wonk moyeu peyaog neit matta queen meetseog.
3.21 Kah auwomoncheh n8tamunit, sohhamwog wutohqunnonaóont, newutche n8waog, yeuoh kogkeau.
3.22 Kah scribsog wagig Jerusalem, n8waog, appehtunk Beelsebuboh, kah nashpe sontimóe mattannitt8, sohwôhteau mattannitt8h.
3.23 Kah nah 8wéhkomuh, kah nah wuttinuh ut kuhkinneasuonganit, uttoh woh wuttin mattanit sohwôhkon matanitt8h?
3.24 Kah ass8tamoonk chadchabétáuont wuhhogkuh, ne ass8tamóonk matta woh wunohtáno.
3.25 Asuh wetu chadchabétauont wuhhogkuh, ne wetu matta woh wunohtáno.
3.26 Kah mattannit wáapehtauont wuhhogkuh, kah chadchapit, matta woh nagwutteápu, qut wóhkukquôsin.
3.27 Matta woh howan petutteau menuhkoshkeetomp weekit, kah ummukk8kinuh, qut negonne wehweepappinont menuhkoshkeetompuh, kah neit woh matchteauoh week.
3.28 Wunnamuhkut kuttinnonnumw8, wame matcheseongash pish ahquoantamaúonáoash wosketompaog wunnaumonáuh, kah blasphemaongash wame uttoh áne blasphemahettit.
3.29 Qut noh blasphemont ayeuuhkónittue nashauanitto, matta micheme ahquoantamauau, qut nukquoppu micheme awakompanaonganit.
3.30 Newutche n8waog, appehtunk nishkeneungque nashauanitt8h.
3.31 Neit peyaoh weematoh, kah ohkasoh, kah neepowehettit poquodchit, an8hteamoog nôh en, 8weekomóuh.
3.32 Kah mattaánukeg 8weenappéhtauóuh, kah wuttinóuh, kusseh kokas kah keematog poquodchit kenatinneahukquog.
3.33 Kah wunnamp8hamaúoh wuttinuh, howan nokas asuh neematog?
3.34 Kah wéinuhquáeu neh wéinapehtunkqutcheh, kah n8wau, nók nokas kah neematog.
3.35 Newutche howan ásit wuttenantam8onk God noh neemat, neesumis, kah nóhkas.
4.1 KAh wonk n8che kuhk8tomwéhteau, ut âhquáneg kehtahhannit: kah mukkinehtunk mattaánutcheh, neit posu kuht8nogqut, kah appeu kehtahhannit: kah wame mattaánukig appeúoh kéhchipam kehtahhannit nunohkomuk.
4.2 Kah ukkuhk8tomaúoh m8cheke en kuhkinneasuonganit, kah nah wuttinuh ut ukkuhk8tomwéhteaonganit.
4.3 Kuhkeitam8k, naum8k, ohkéhteaénin sohham ohkehteau.
4.4 Kah n$nih áhketeadt, nawhutche pogkishinneash kéhche may, kah puppinsháog mamatchekésukqut, peyaog kah ummáhchipwunneáoash.
4.5 Kah nawhutch pogkishinneash qussukquanáhtu, uttoh mat adt ohkein8g, kah teanuk sonkinash, newutche matta tabóhkeànoash.
4.6 Qut pashpishont, kussoppittáash, kah newutche mat wutchabekinn8wash, upp8taash.
4.7 Kah nawhutche pogkishinneash asinnekôussehtu, kah kôussog neetuog, kah nupwoshquaash, kah matta meechuminn8ash.
4.8 Kah onkatogish pogkishineash wunohteáiyeúut, kah meechummuash sonkinash, kah nánomónatash: kah wutchégen nawhutch nishwinchag, nawhutch nequttatahshinchag, kah nawhutche nequt pasuk8e.
4.9 Kah wuttinuh, noh wohtauwógut, onk n8taj.
4.10 Kah nássiit, nag weechaiyeumoncheg weeche nabo nees8wutcheg, wunnat8tomauóuh kuhkinneasúonk.
4.11 Kah wuttinuh, kittinnumonteám8 kenaau wahteaunat ne siohkok wutass8tamóonk God: qut nag poquadchit apitcheg, wame n$niyeuash nashpe kuhkinneasuongash.
4.12 Onk woh, naumohettit, naumwog, qut matta woh wahteauunneau: kah n8tamwéhettit woh n8tamwog, qut matta wáhtamóog, ishkont wohtohhut quinnuppekompóog, onk ummatcheseongan8 woh ahquoantamauóog.
4.13 Kah wuttinuh, matta yeu k8wáhteaúunneau kuhkinneasúonk? uttoh woh k8ch wahteauunneau wame kuhkinneasuongash?
4.14 Ohkehteaen ohkehteau wuttinn8wáonk.
4.15 Kah yeug neg kéhchimáyog, ne wuttinn8wáonk adt ohkéhteámuk, qut n8tamwéhettit: mattannit teanuk peyau, kah amaunum wuttinnowáonk ne ahketeamuk ut wuttahh8wóut.
4.16 Kah yeug neg ohketeámukeg ut qussukquanehtu, neg n8tamwéhettit wuttinn8wáonk, teanuk weekontamóe wutáttumunumunneau.
4.17 Kah nag matta wadchábohkéog wuttinnómiyeum8wóut, kah newutche webe wutohguhsseayinneau: ompetak, onkapunáonk asuh woskéhuwáonk peyaum8uk wutch wuttinn8wáonk, teanuk wuttogkussittassumukqunneau.
4.18 Kah yeug neg ohketeamukeg ut asinnekôusséhtu: neg n8togig wuttinn8waonk.
4.19 Kah wuttamontam8ongash yeu ut muttaohket, kah as8kekodteámoe weenauweetuongash, kah teagkontam8ongash onkatoganásh, petutteóm8ug, nish uhp8sum8m8ash wuttinn8wáonk, kah matta meechum8mun8ash.
4.20 Kah yeug neg ohketeámukeg ut wunohteaoúut neg n8togig wuttinn8wáonk, kah wutáttumunnumunneau, kah meechumúog, nawhutche nishwinchage tahshinnú8, nawhutche nequtta tahshinchage tahshinnú8, kah nawhutche nequt pasuk8e tahshinnú8.
4.21 Kah wuttinuh, sun wequananteg paudtaúun puttogwhôsuut, ut agwu wishquodt, asuh agwu appinneat? kah matta ponum8unat wequananteg ohhohtag.
4.22 Newutche matta teag adtáhtósin8, mat ne pish wahteauwáhuómuk, asuh matta teag kémadchánum8un, qut woh n8tamun.
4.23 Howan wóhtauwogut, n8taj.
4.24 Kah wuttinuh, áhqueteaú8k toh n8tam8g: uttôh an quttuhwhôsek, pish kukquthukqunneau; kah kenaau ahtauógish, pish kumm8chekeu aninnummónteaneau.
4.25 Newutche noh ohtunk pish aninnumaúau: kah noh matta ohtó8g, noh pish amaúnumaúun ne ohtunk.
4.26 Kah n8wau, neyáne wutahs8tamóonk God, onatuh wosketomp ohkehteadt wskannémunash ut ohteakonit.
4.27 Kah kouit, kah omohkit nukkonáeu, kah kesukodaeu, kah wuskannémunneash sonkuk kah neekuk, matta 8wáhteauoúunash toh waj.
4.28 Newutche ohket nusseu paudtóm8 meechum, negonne wutchágonéu8, neit missunkquamunnú8, neit ompetag mshqutchohteau missonkquam.
4.29 Qut késikquáagish, teanuk ukképenumunash, newutche kepenum8onk peyaúm8.
4.30 Kah n8wau, uttoh woh nuttit ogqunneunkqussinnean wutahs8tamóonk God? asuh toh woh nuttinyânnúmunan neyáneyeu8k?
4.31 Ogqunneunkquodt wuskannémunne mustard, ohketeámuk ut ohkeit, ne an peyásik wame wuskannémunash ut ohkeit.
4.32 Qut ohketeámuk, sonkun, kah nano missi onk nish wame wunnepukquash, kah mogkúttuhkqunnáonash neit puppinsháog ut mamahchekésukqut, onk woh appúog agwu onkouohtáut.
4.33 Kah nashpe monatash neyánagish kuhkinneasuongash, ne wuttinuhkuhk8tomaúun wuttinn8wáonk, neyane tápenummohettit n8tamun.
4.34 Qut matta ukkuhk8tomauoh ne toh ut qut webe nashpe kuhkinneasuonk kah nohsiehettit, 8wahteauwaheónash wame ukkodnetuhtáenumoh.
4.35 Kah ne kesukok, wanonk88k, noh wuttinuh, ógkomut ontuh.
4.36 Moncheaahéttit monanutcheh, nag wunneemunouh, apinit kuht8nogqut, kah weechaiyeumuk onkatogish kuht8nogquemesash.
4.37 Kah mishehtashin, kah tukk8og pogkussinwog kuht8nogqut, neit yeuyeu numwohteau.
4.38 Kah noh appu wutchehcheet kóuweu uppuhquasum8unit: kah wutt8hkinouh, kah wuttinóuh, nussontimom, mátta toh, kittintupántamo nutauwakompanauonganun.
4.39 Kah omohkeu, kah aushkomau wabanoh, kah unnau kehtahhanoh, netahshuash, chequnapsh, kah auwépin, kah na mo mishauwepin.
4.40 Kah wuttinuh, tohwutch wabeseog? toh kittinne mat wunnamptam8inneau.
4.41 Kah m8cheke wabesuog, kah hettuog toh henneu yeuoh wosketompóou? newutche waban kah kehtoh wunn8swetauouh.
5.1 KAh qushkodteaog wutch ogkome kehtahhannit wutohtuóut Gaderensog.
5.2 Kah sohhog wutch kuht8nogqut, teanuk nogkushkouau, wutch ahhut posekinuttimmuk, wosketomp appehtunk nishkeneungque nashauanitto.
5.3 Noh apit weenohkehtu, kah matta woh howan wehweepappinnoh, matta nashpe m8ôhshogqueu sasasogkinittum8gish.
5.4 Newutche m8chekit nompe tohtogkuppissit, nashpe tahtogkuppiss8unash, káh m8óhshagque sásassogkinnittum8ugish, kah sasasogkinnittum8ugish uppashkukkomunash, kah matta howan ummanunnusheuh.
5.5 Kah nagwutteae ayeu wadchuut, kah weenohkehtu, mahshont8ont kah nehenwonche kogkóhkussum qussukquanash.
5.6 Qut nauont Jesusoh nôadtit, quogqueu kah 8wowussumoh.
5.7 Kah mishont8wau, kah n8wau, toh kuttinhesh Jesus wunnáumonuh quanunkqussit God? kumméechumuhkonsh nashpe God matta kutawakompanasein.
5.8 (Newutche wuttinuh, sohwehtau wosketom ken nishkeneunkque nashauanit.)
5.9 Kah wunnat8tomauoh, toh kuttehhinit? kah wunnamp8hamauoh, n8wau nuttehhenit Legion, newutche numm8namun.
5.10 Kah m8cheke wunnanampassumauh matta moncheahonat wutche wutohtimoneat.
5.11 Onk na mo kishkontu, monaog pigsog assamóog.
5.12 Kah wame mattannitt8og wunnanampassumouh, n8waog moncheahennean én pigsut, onk woh nutáppehtaóonnónog.
5.13 Kah teanuk Jesus wuttinnanumon, kah nishkeneungque nashauanitt8og sohhamwog kah petutteaunáog pigsoh, kah neadtahshayeuahettit ussishaog mónóiyeuut en kehtahhannit (nag papaume neesit muttannonganog kussuog,) káh sagquottamwog nagunt.
5.14 Kah nag ásamoncheg pigsoh wussém8wog, kah wussinneau ut 8tanit, kah ut wutohtimmóunit, kah sohhamwog, naumwog uttoh máhchu asémuk.
5.15 Kah peyaunáog Jesusoh, kah nauáog neh ápehtunkqunutche mattannitt8h, kah appéhtuk Legion, numatappu, wuthogk8unnu, kah manuneiyeu, kah wabesúog.
5.16 Kah neg nageg, wussinneau uttóh ániit noh ápetunk8p mattannitt8h, kah wonk papaúme pigsog.
5.17 Kah wunn8che nanompasumóuh woh sohhamúnat ne wutch wutohtuóut,
5.18 Kah paont kuht8nogqut, noh ápetunkqup mattannitto wunnanampasumoh woh weetomónat.
5.19 Qut Jesus matta wuttinanumóun, qut wuttinuh monchish en nag weétomacheg, kah kuttinóog uttoh an mógagish Jehovah anhukquean, kah kittummonteanumukquean.
5.20 Kah monchu, kah n8che wahteauwahuadt ut Dekapolis, uttoh en mogagish Jesus nish anheoncheh: kah wame monchanatamwog,
5.21 Kah Jesus wonk ogkomut áont kuht8nogqut, monaog missinninnuog ummukkinnehtauoúh, kah kishkappu kehtahhanit.
5.22 kah kusseh pasuk peyau Synagoge nanaunnuwaenin, ussowesu Jairus, kah naont penushau ut wusseetut.
5.23 Kah ummishe nanómpasúmoh, n8wau, nuttaunémes seepsin nahen nupp8: peyaush kah kenutchegash ponamau, onk woh neetskeheau, kah woh pomantam.
5.24 Kah Jesus 8weechauoh, monáog missinninnúog wutásukauóuh, kah wunnanohkaúsukauóuh.
5.25 Kah howan mittamwossis quáshinaúsit nabo neese kodtumwâe.
5.26 Kah mónatash wuttámhuk wutche monáog ponaskehtuaenúog, kah máhtshau wame neádtahshadchasuadt, kah matta wunnieu, qut náno matchéhpunáu.
5.27 Noh n8tog Jesusoh wutásukauoh ut tahsuhkôadtinneat, kah mussunnum wuthogk8onk.
5.28 Newutche n8wop, woh missúnnumon webe wuthogk8onk, woh neetskes.
5.29 Kah teanuk ukqushinaúsuonk nunnobpi, kah wuttamattámun ut wuhhogkat, onk neetskeheau ne mahchináonk.
5.30 Kah Jesus teanuk wahteunk ut wuhhogkat neetskehuwáonk sohweetunk, ukquinuppinuh en tahsuhkôadtinneat, kah n8wau, howan másunuk nuthogk8?
5.31 Kah ukkodnetuhtaénumoh unnuk, kenâu monácheg kutassukkuongquog, kah kussim howan másunit?
5.32 Kah wéenadtaompu, kod nau yeu aséit.
5.33 Qut mittamwussis, wabesit kah nánukqushont, wáhteunk uttoh ánhit, peyau, kah penushau ut anaquabit, kah wame wussompimuh.
5.34 Kah wuttinuh, nuttaunes, k8namptam8onk keneetskéhuk, monchish wunnohteash, kah neetskéish wutch kummahchináonk.
5.35 Ash keket8hkont, howan peyau wutch Synagoge nanaánuaenúut, n8wau, kuttauni nupp8i, tohwutch wuttamheadt sontim en ongkouwe?
5.36 Quenau Jesus n8tog ne kutt8wonk ne án8wómuk, unnau Synagoge nanánuaénu, ahque wabesish, webe wunnamptash.
5.37 Kah matta howáne unnánumaúou asuhkah, webe Peter, kah James, kah John, weematoh James.
5.38 Kah peyau weekit Synagoge nanánuaenin, kah naum wogkoúuhtunkquot, kah neg maúgeg, kah mishóhpôsuog.
5.39 Kah petutteadt, nah wuttinuh, tohwutch wadtauatunkqusséog, kah mauóg? nunksquau matta nupp8 qut kouweu.
5.40 Kah mamánowe wutáhanéhtauóuh: qut wame sohwunát, neemunau 8shoh, kah okasoh nunksquau, kah neh weechaiyeúmoncheh, kah petutteáog neh nunksquau seepsuk.
5.41 Kah wunnutcheganit wutannunoh nunksquau, kah wuttinuh, Talitha kumi, ne nauwuttamun, nunksquau kuttinsh omohkish.
5.42 Kah teanuk nunksquau omohkeu, kah pomushau, newutche naboneese kodtumwohkom: kah chepsháog mishe chepsháonk.
5.43 Kah menúhke ummeechumuhkonuh, matta howan 8wahteau8unat: kah unnán8teám8 teaguas assamónat.
6.1 KAh na 8tsohhamun, kah peyau nehenwonche wutohtuwóut, kah ukkodnetuhtaénumoh assuhkunk.
6.2 Kah Sabbath day paaúm8ug, n8che kuhk8tomwehteadt ut Synagogut, kah monáog n8tauwáhettit, chepsháog, n8wáog, tôh noh 8tahtauunash? kah taugua ne waantamóonk ne ánunnumauut, onk nish moganakausuongash aséchish nashpe wunnutcheganit.
6.3 Sunnummatta yeuoh Carpenter, wunnaumonuh Mary, weematoh James, kah Joses, kah Judah, kah Simon? kah sunnummatta weetompasúh k8weetómuk8mun: kah nah 8tamehhéouh.
6.4 Qut Jesus wuttinuh, Quosháe missóhhamwaénin matta mishanánum8 webe nehenwonche wutóhket, kah kenugke wuttinnónkumont, kah nehenwonche weekit.
6.5 Onk matta woh na wuttìt mishé wunnésein, qut webe wunnutchegash ponamauau ohgúhse mahchinánutcheh, kah wunneetskéheuh.
6.6 Kah monchanatam newutche uppann8wóhtam8ongan, kah quinnúpwushau otanamésash kuhk8tomwéhteau.
6.7 Kah weekomau nabo nees8unutcheh, n8che neeh neeswe an8nont, kah wuttinnúmauoh ânue menuhkésuonon nishkeneunge nashauanitto.
6.8 Kah nah wuttinann8nuh matcháog wunnashpenaôont ut uppomushaonganóut, qut webe anwohhou; matta man8t, matta petukqunneg, asuh mat wutteag8og.
6.9 Qut webe muttásash, kah matta neesinash hogk8ongash.
6.10 Kah wuttinuh, uttôh adt petutteáog wetu, ne appek, noh pajeh woh adt nukkodtumok ne ayeuonk.
6.11 Kah howan matta attumúnukk8óg, asuh mat n8tunk8og, na wutch ámaéog, tuttauwonteagk puppissai ut agwu kusseet8wòut, wutche wauwáonk ayeuuhkonittue nagoh: wunnamuhkut kuttinnonnumw8, pish ánekôyéu8 wutche Sodom kah Gomorrah, ut wussittumoe kesukok, onk newutche ne ótan.
6.12 Kah sohhamwog, & kuhk8tomwehteaog wosketompaog woh wutáuskoianatamunaout.
6.13 Kah sohwohteaog monáoh mattannitt8h káh sussequnaóg pumme monaoh noh mahchenanutche, kah wunneeskeheouh.
6.14 Kah ketass8t Herod wunn8tamunoh (newutche woweenómáonk mo sepakshin) kah n8wau noh John kutchessummuwaenin omohku wutche nuppunnat kah newutche mishanakausuongash wunnahtikonash wutche nagum.
6.15 Onkatogig n8waog, noh Elias, onkátogig n8waog noh négonnae missohhamwaenin, asuh onatuh pasuk negonne missohhamwaenin.
6.16 Qut n8tog Herod, n8wop yeuoh John támequohtohwogkup noh omohku wutch nuppúnnat.
6.17 Newutche nagum Herod an8teámop tohqunnonat John kah wuttohtogkuppinóuh ut kuppishagkinnaonganit, newutche Herodias, ummittamwussoh Phillip weematoh newutche 8mittumwussissinneuh.
6.18 Newutche John wuttinuh Heroduh, matta wunnegeninno weetauómat keemat ummittamwussoh.
6.19 Newutche Herodias wussekeneauoh, kah ukkodtinneanuh, qut wuttonheuh.
6.20 Newutche Herod ukquhtianumoh John, wahteunk, noh sampweusseaen, kah wunneetupanatamwaénin, kah 8wadchanuh, kah n8tauont, monatash usseu, kah weekontamwé wunn8tauoh.
6.21 Kah tapeneunkquok kesuk, payaum8uk Herod neadt neekis nekesukok, mishadtupwuhheau wunnanawunnuaeneumoh, kah ukkehchumumukquompumoh, kah ummishauaenumoh ut Galile.
6.22 Kah petutteadt wuttaunoh yeuoh Hérodias, kah paumukont, kah 8sekitteaheuh Herodoh, kah nah weetapemukqutcheh, ketass8t unnau nunksquoh, weehquetumah uttoh unnantaman, kah kuttinnumauunun.
6.23 Kah wutchekéimuh uttoh weehquetumaiean kittinnumaunun tohneit pôhshi nukketass8tamoonk.
6.24 Kah sohhog wuttinuh okasoh teaguas woh n8wehquetum? kah n8wau uppuhquoantup John kutchessumúwaenin.
6.25 Kah teanuk petutteau ketass8tum8ut, kah 8weehquetumaúoh n8wau, nukkodtantam teanuk aninnumah uppukkuk John kutchessummuwaénin ut wunnonkanit.
6.26 Kah ketass8t ahche neuánatam, qut newutche wutchadchekeyeúwaonk, kah nah wutche weetappemukqutcheh, woh mo wutchékenúmauoh.
6.27 Kah teanuk ketass8t an8nau pasuk ummatwòmuh, kah unnán8teamo paudtauúnaj uppúhkuk, káh monchu, kah wuttúmwequóhwôh ut kupshagkinnaongánit.
6.28 Kah uppaudtauun muhpuhkuk ut wunnonkanit, kah aninnumaúon nonksq, káh nonksq wuttinnúmauun okasoh.
6.29 Kah ukkodnetuhtaénumoh n8tamohettit, peyáog neemunáog muhhogkuh kah posekinau.
6.30 Kah Apostlesog, moéog en Jesus$ut, kah wuttinuh wame, toh mahche aséhettit, onk toh ánuhkuhkotomuhteáhettit.
6.31 Kah wuttinuh nah, peyunk webe kenaau touohkomukqut, ogguhse anwohsin8k, newutche monaog peyaog kah monchéog, kah n8nanumoóg wanne meetsin.
6.32 Kah kemeu moncheog kuht8nogqut en touohkomukqut.
6.33 Kah missinninnuog wunnauouh monchenit, kah 8waheauuh monaog: kah ohkee pahtóog wutch wame otanash, kah wunnukkonouh, kah ummoehtauóuh.
6.34 Kah Jesus sohhog, naau monaoh missinninnuh, kah mô kitteamonteanumoh, newutche nag onatuh shepsog matta nanauheout, kah ukkitche kuhk8tomauau monatash.
6.35 Kah nahen wunnonk88k ukkodnetuhtaenuog uppeyaauunóuh kah n8waog, yeu touohkomuk, kah wunnonk88.
6.36 Nag moncheah, onk woh moncheog quinnuppe penuohkómukqut, kah en otanaemesut, onk woh attóonshaog wuhhogkauh petukqunnegash, newutche mat ahto8ôg uttoh méechhettit.
6.37 Wunnamp8hamauoh kah wuttinuh, assam8k, kah nag wuttinouh; sunnummonchemun kah nutattauomun neesit pasuk8omskôtik petukqunneg, kah nutássamônan?
6.38 Wuttinuh nahog, kitteáhshohtómw8 petukqunnégash? m8nchek kukkinneam8k kah wahteaúhettit n8waog, napanna, kah neesuog namóhsog.
6.39 Wuttinann8nuh ayimok wame nummatappin, pasukquinnu ashkoshquhquóntu.
6.40 Kah nummatappúog, nónukqut pasuk8 appuog, kah napanna hettashinchagappúog
6.41 Kah neemunuk napanna tahshinash petukqunegash, kah nees8wôh namohsoh, spuhquáeu en kesukqut, kah 8nantam, kah sóhqunnum petukqunnegash, kah wuttinnúmauoh ukkodnetuhtaénumoh, uppónumauóuh ánaquabenit; kah neesuog namohsog wutchadchaúbenúmauónúh wame.
6.42 Káh nag wame meetsuog, kah wamep8og.
6.43 Kah neemunnumwog naboneese nútogkodtash sequéteámohettichish, kah kogkódchike námohsóg.
6.44 Kah nag meechikeg petukqunnégash, toh napanna tahshe muttanonganog kussúog wosketompáog.
6.45 Kah teanuk wutchétimuh ukkodnetuhtaénumoh, ónát kuht8nogqut, onk woh wunnegonnekunkquoh en ogkomut, en Bethsaida, noh moncheáheont missinninnúh.
6.46 Kah náh moncheaheont ogquodchuau en wadchuut, onk woh peantam.
6.47 Kah wanonk88k kuhtónokqui nôeu kehtahhanit, kah noh nonsiyeu ohkeit.
6.48 Kah wunnaúoh menuhke chemáog (newutche pen8we wuttin) kah toh nôetipukok, uppéyauonuh, pomwushau kehtahhanit, kah kodtinneáe pomwushau.
6.49 Qut nauáhettit pomushau kehtahhannit, unnantamwog chepi, kah mishont8wáog.
6.50 (Newutche wame wunnauóuh kah wuttamanatamwog) kah teanuk ukkeket8kauoh, kah wuttinuh, weekontam8k, neen nukoh ahque wabesek.
6.51 Kah noh paont kuht8nogqut, auweepun: kah m8cheke chepsháog ut wuhhogkat wussaume, kah monchanatamwog.
6.52 Newutche matta mehquantam8og petukqunnegash, newutche wuttaht8wóash menuhkiyeuash.
6.53 Kah quoshkodteáhettit, peyeauog ohkit Genesareth, kah kuhpéog.
6.54 Kah sohhamwuhhettit wutch kuht8nogqut, kah teanuk 8wahéouh.
6.55 Kah quogquéog pannuppu wame wutohtimóin quinnuppu, kah kutchu moncháneteáog appinneash, neg mahchinácheg, uttoh n8tamwáhhettit wuttappen.
6.56 Kah nish$noh uppétukkon otanáemesash, asuh keht8tanash, asuh penuwohkomukquash, nag ponáog mahchenanutche mayut, kah wunnanompassumóuh onk woh ummussunnúmau webe uhquáe wuthogk8onganit: kah neádtahshe mussúnnumaúont neetskéheóog.
7.1 NEit ummoeéhtauóuh Pharisesog, kah nawhutcheh Scribsog, 8mwog Jerusalem.
7.2 Kah nauáhettit nawhutche ukkodnetuhtaéneumoh meechwog petukqunneg, nishkenitcháog (ne nauwuttamun mat kussénitchau8og) 8chimóneau.
7.3 Newutche Pharisesog kah wame Jewsog, mat kasénitchahettegish, mat meetséog, neaúnag ukkuhk8tomuhchaongan8 kehche missinninnúog.
7.4 Kah wamohettit adt kodtówompasimuk, mat kussénitcháhetteg mat meetséog, kah monatash onkatoganash, attumunnumwog wunnamptamun, kutchissittaúun wuttattamwaitch8ash, kah ahkúhquog, kah wompúhshogqué auwóhteaongash, kah tablesash.
7.5 Neit Pharisesog kah Scribsog wunnat8tomauóuh, tohwutch mo áhetteg kukkodnetuhtaénumog, uttoh anukkuhk8tomuhteáhettit kehchemsinnúog, qut meechwog petukqunnunk asq kákussenitchahhettékup.
7.6 Wunnamp8hamauoh kah wuttinuh, sampwe kenegonne missúhhuk8op Esayas kenaau eiantukeiog, neansukwhôsik, yeug missinninnuog nukquhtianumukquog ut wussisset8n8wout, qut wuttahh8oh nunnôhwussuk konkqunninneuh.
7.7 Qut tahn8che n8wowussumukquog kohk8tomuhteahetticheh wutann8team8ongan8 missinninnuog, wutche wunnamuhkut kuhk8tomuhteaongash.
7.8 Newutche kuppane ponamumw8 wutann8teamowongash God, kah keneemunnumw8 ukkuhk8tomuhteaongan8 wosketompaog, yeush, kutchissumáonk óhk8k, kah wuttattamwaeéch8ash; kah monatash onkatoganish netatup yeush, kutusséinneau.
7.9 Kah wuttinuh nah, wunnamuhkut tahn8che kutáyimúmw8 wutann8teám8ongash God, onk woh kenanahteámw8 nehenwonche kukkuhk8tomóadtuongan8.
7.10 Newutche Moses n8wop, quttiánum k8sh kah kokas, kah noh matchenánumont 8shoh asuh okasoh nuppitch ut nuppunat.
7.11 Qut kussimw8, howan unnont 8shoh asuh okasoh, ne Korban: ne nauwuttamun, mag8wonk, nashpe uttoh anúhumaúunnumuk nashpe nen: noh woh chippeu.
7.12 Kah kukqueihtinau matta wonk toh unnéhhéoun 8shoh asuh okasoh.
7.13 Ayim88 wuttinn8wáonk God matta tohhentupanatam8un, nashpe kukkuhk8tomuhteàonk, uttiyeu kohk8tomuhteáog, kah monatash netatup yeush kutusseinneau.
7.14 Kah weehkomont wame missinninnuh, wuttinuh, n8tiek nishnoh pasuk kenaau, kah wohtam8k.
7.15 Wanne teagunninn8 ne woskéche wosketompaut, petutteaónont, wosketomp wunnishkheuh: qut nish sohweetónkqutchish, yeush wunnishkhukqunash wosketomp.
7.16 Howan ohtunk mehtauogwash toh woh n8tog, n8taj.
7.17 Kah petutteadt weetuómut, wutche missinninnúit, ukkodnetuhtaénúmoh wunnat8tomunkquoh papaume ne ogqunneunkqussúonk.
7.18 Kah wuttinuh, kenaau wonk sun mat kutahtaómw8 wohtamóonk? sun mat k8wahteaómw8, ne teaguas wutch woskeche petutteaónukqut wosketomp woh mo woskhuk8un?
7.19 Newutche mat petutteaúmun8h wuttahut, qut wunnogkusut, kah sohham8m8 m8e pahketeaum8 wame meetsuóngash?
7.20 Kah n8wau, ne sohham8ug wutch wosketompaut, ne wunnishkhúkqun wosketomp.
7.21 Newutche wutch anomut, wutch wuttahh8wóut wosketompáog umm88 matanatam8ongash mamussuongash, nanwunn8dtsquauwaongash, nushéhteaongash
7.22 Komm8towongash, ahchewontam8ongash, matchetowonk, as8kekodteâmowonk, kogkéusquawonk, matchet muskésuk, blasphemiáonk, pitchuánumóonk, as8tuonk.
7.23 Wame yeush um8ash annómut, kah nishkheáog wosketompuh.
7.24 Kah neepauut, na 8mun, kah monchu wutohtuóut Tyre kah Sidon, kah petutteau wéetu, kah ahchewontam matta wahuk8un wosketompuh, qut woh mo puttogqueu.
7.25 Newutche noh mittumwossis wutaunesoh nunksquau appéhtunk nishqueneunkque nashauanitto, wunn8tamunuh, paont, penushau ut wusseetut.
7.26 (Mittumwossis penuwohteau, wus-Syrophenician nashpe wutóhtimoin) kah wunnánnumpasumoh, onk woh sohwóhteau mattanittóh wutche wuttaunesut.
7.27 Qut Jesus wuttinuh, mukkiog negonne wamepwuhhettich, newutche mátta wunnegenniño neemuñumun mukkiesog uppetukquñunkan8, kah an8hkauónneau anumwog.
7.28 Kah wunnamp8hamau kah wuttinuh, nux nuppiahquttúm8m, qut anumwog ut agwu áhhuttashpumuk, mukkiog wusséquatunkquan88ash meechwog.
7.29 Kah wuttinuh, newutche yeu kuttinn8wâonk, monchish, mattanitto amaéit wutche kuttaunésut.
7.30 Kah paont weekit, namehteau mattannitto amaéi, kah wuttaunoh seepsin appinneat.
7.31 Kah wonk monchit wutohtuwóut Tyre kah Sidon, peyau ut kehtahhannit Galile pannuppu nôeu wutohtu Decapolis.
7.32 Kah uppaudtauóuh kokkóbsaoh, kah mo káket8oh, kah wunnanampasumóuh onk woh ukqueenshitteaoh wunnutcheg.
7.33 Kah wunnèemunoh wutche mattauànukeg, kah uppétauoh pohchánutchegash wuhtaúogqut, kah suhkou, kah ummussunumau weenan.
7.34 Kah aspuhquait en kesukqut, mishanóm8, kah wuttinuh, Ephatha: ne nauwuttamun pohquansh.
7.35 Kah teanuk wehtaúogash pohquanumunash, kah pemunneat ut weenanut ompeneaúsu, kah pahkont8wau.
7.36 Kah ummeechumuhkonuh onk woh mo howane wuttinnóunneau, kah wonk m8cheke meechumuhkonont nano m8cheke wonk wunn8tamwáhuóneau.
7.37 Kah wussaume chepsháog, n8waog, wame 8nteauunash, ayimau kôkobsohuh n8tamun, kah munkákitt8oh keket8hkon.
8.1 YEush ut kesukkodtash, monácheg, ahchue monápanneg, kah matta ohtauoúog uttôh meechhettit, Jesus wékomau ukkodnetuhtaénumoh, kah wuttinuh,
8.2 Nukkitteamonteánum monácheg, newutche n8weetómukquog nishwinash kesukquash, kah monteag meech8og.
8.3 Kah moncheâheog asq ne teag ma meechhettekup en nehenwonche wekuwout nag woh paskanontamwog mayut, newutche monaog wagik nôadut.
8.4 Kah ukkodnetuhtaenumoh wunnamp8hamungquoh, uttohwoh k8tauunnan petukqunnunk wamepwuhhettit yeug wosketompáog yeu ut touóhkomukqut.
8.5 Kah wunnat8tomaúoh, kutteàshahtomw8 petukqunegash, kah n8wáog nesáusuk.
8.6 Kah wuttinann8nuh missinninnuh nummatappin ohkekòntu: kah nemunnum nesausuk tahshinash petukqunegash, kah tabuttantam, kah sohqunaúsu, kah wuttinnumauun ukkodnetuhtaénumoh, woh upponamauóneau anaquabenit: kah upponamunnáoash missinninnúog anaquabhettit.
8.7 Kah wadchanáog ogguhsuoh papeissiseoh namohsoh: kah 8nantam, kah wuttinann8nuh yeug wonk pon8k anaquábhettit.
8.8 Neit meetsuog, kah wamep8og, kah neemunnumwog séqutteámukish uttoh nag kodtumohettichish, nesausuk tahshinnútogkodtash.
8.9 Kah nag meetsitcheg toh yaúe muttannunganog kussúog, kah ummoncheáheuh.
8.10 Kah teanuk petutteau kuht8nogqut, weeche kodnetuhtauaenumoh, kah peyau wutohket Dalmanútha.
8.11 Kah Pharisesog sohhamwog, kah n8n8che nat8tomauóuh, wunnatinnehamauóuh kuhkinneasúonk wutch kesukqut, ukqutchhéouh.
8.12 Kah m8cheke mishanóm8 ut wunnashauánitt8mut, kah n8wau toh wutch yeu pometuonk natinnehog kukkinneasuonk? wunnamuhkut kuttinnoñúmw8, na pish mat kukkinneasuonk aninnunauau yeu pometuonk.
8.13 Kah wunnukonuh, kah petutteau kuht8nogqut wonk, monchu en ogkomut.
8.14 Neit kodnetuhtaenúog wunanatámwog neemunnumun petukqunnunk, kah webe nag ohtóog pasuk petukqunnunk kuht8nogqut.
8.15 Kah ummeechumuhkonuh, n8wau, ahqueteau8k, kah wabesek wusséanum Pharisesog, kah wusseanum Herod.
8.16 Kah weogquttumwog nagumoh, n8waog, ne newutche wanne kutahtaómun petukqunneg.
8.17 Kah Jesus wahteunk, wuttinuh, tohwhutch waogquttumóg, newutche matta kutahtaómw8 petukqunneg? asquam k8wohtamomw8? kah asquam kummequantamómw8? kuttahh8wóash ashpumme menuhkoiyeuash?
8.18 Ahtauóg muskesukquash, sunmat kenaum8mw8? kah ohtauóg muhtauogash, sun mat ken8tam8mw8? káh sun mat kummehquantam8mw8?
8.19 Sohquanúmauog napanna tahshinash petukqunnegash, napanna tahshe muttannonganog kussuog, tahshinnútogkodtash sequtteunkanash kummóhmóenúmw8? kah wuttinuh naboneese.
8.20 Kah nesausuk tahshinash ut yaue muttannonganog kussúóg tahshinnútogkodtash sequtteunkanash keneemunnum8ash? kah n8waog nesausuk;
8.21 Kah wuttinuh, uttoh kittin mo wohtam8unneau?
8.22 Kah peyau Bethsaida, kah uppáudtauóuh pogkénumwóh, kah wunnanampassumóoh noh en ummussinnónat.
8.23 Kah sogkénitchánau pogkénumwompóuh, kah wussohh8wunuh wutch 8tanit, kah sahquoantamaúont wuskesukquash, kah ukqueenshitteuh wunnutchegash, wunnat8tomauoh uttoh kittinnaúmun.
8.24 Kah aspuhquait, n8wau, nunnau wosketompaog onatuh mehtugquash paumushaúm8ug.
8.25 Neit wonk queenshitteau wunnutchegash ut wuskesukqut, kah wutáyimauoh uspuhquáin: kah mo neetskeheau, kah naau nish$noh wosketompuh pahke.
8.26 Kah ummonchanuh en weekit, n8wau áhque petunteash otanit, asuh ahque us howan ut otanit.
8.27 Kah Jesus sohham, kah neh ukkodnetuhtaénumoh en ôtanit, ut Cesaria Phillippi: kah mayut wuttit nat8tumauoh ukkodnetuhtaénumoh, wuttinuh, toh n8wáog wosketompáhg, howan neen;
8.28 Kah wunnamp8hamauóuh, John kutchessummuaénin, qut nawutche n8waog, Elias, kah onkatogig howae quoshódtumwaénin.
8.29 Kah wuttinuh, qut toh kussimw8, howan neen? kah Peter wunnamp8hamauoh wuttinuh ken Christ.
8.30 Kah ummeechumuhkonuh onk woh mat wuttinnonean howane.
8.31 Kah ukkitche kohk8tomauoh wuñaumonuh wosketomp mos monatash wuttinneá ammattamunat, kah pogkenau nashpe nánuauwanutcheh, kah nashpe negonné sephausuaenuog, kah Scribsog, onk mos nushau, kah mahche nishikquinogok omohkeu wonk.
8.32 Kah kutt8 ne kutt8onk pohquaeu: neit Peter wunneemunoh, kah ukkutche áuskomuh.
8.33 Qut ompamuhquait, kah mo[n]neneauont ukkodnetuhteénúmoh, âuskomau Peteroh, n8wau, Wuttat wussuhkah Satan, newutche matta kukqutchtamm8 wuttinniyeuongash God, qut wuttinniyeuongash wosketompaog.
8.34 Kah weekomont missinninnúh, weech wonk ukkodnetuhtáeneumoh, wuttinuh, noh howan ásukiit, quenauwáononch wuhhogkuh, kah neemunitch uppometshineum, kah asuhkiitch.
8.35 Newutche wuttinniin howan wadchanuk uppomantamóonk pish 8wanteauun, qut howan wanteunk uppomantamoonk wutche neen, kah wutche wunnussetongquot, noh pish wadchanau.
8.36 Newutche teaguas woh aneuhumauau, wosketomp aneuhumauwut wame muttaok qut waneheunt nehenwonche ukketeahogkôunoh?
8.37 Asuh teaguas woh maguk wosketomp âs8wunónt ukketeahogkôunoh?
8.38 Newutche wuttinnaiin howan akodchuwôsit, kah nuttinn8waongash, yeu mamussuonganu kah matchesué uppometuonganit: wonk pish wosketomp wunnaumonuh neh wutakodchuônuh, peyont ut wussohsumm8onganit 8shoh, weech 8neetupanatamwu wutangelsumoh.
9.1 KAh nah wuttinuh, wunnanmuhkut kuttinnonnumw8, nawutche nag yeu neepauwutcheg, matta pish qutchehtamóog nuppoonk, noh pajeh naumohettit wutass8tam8onk God, peyaum8 nashpe menuhkesuonk.
9.2 Kah mahche nequtta tahshikquinukok, Jesus neemunau Peteroh, kah James, & John, kah nah ukûhkukk8unoh en kussohkôiyeuut nusseu nagumau, kah pen8winneungqussu ut anaquabhettit.
9.3 Kah wuthogk8ongash wohsum8m8ash, ahche wompiyeuash onatuh k8n: wanne howan kutchissinágkinaénin yeu muttaohkit ne woh wuttin wompeto8un.
9.4 Kah nag naeihtunkquog Eliasoh weeche Moses, kah nag keket8kauâog Jesusoh.
9.5 Kah Peter namp8ham, kah unnau Jesusoh, Nussontimom, wunnegen yeu kuttaiinneanonut, kah ayimuttuh shwinash weetuomash, pasuk ken, kah pasuk Moses, kah pasuk Elias.
9.6 Newutche matta wahteau8 toh woh an8wadt, newutche m8cheke wabesuog.
9.7 Kah na mô matokqs wunnohketunkqunean, kah wadtauatonkqussuonk peyaum8 wutch matokqsut, n8wau, yeuoh womonog nunnaumon, noh n8tók.
9.8 Kah teanuk ween8hquaehettit, matta howáne nauwóog, qut webe Jesus nusseu weeche nagumoh.
9.9 Kah wómusséhettit wutch wadchuut, ummeechumuhkonuh mattá howane wuttinnonáoont uttoh àn naúmohettit, nô pajeh wunnáumonuh wosketomp, wutomohkenat wutch nuppunnat.
9.10 Kah ne wunnánauwéhteauunneau ne n8waonk ut wuhhogkaóut: nat8tommôadtéhettit toh nauwuttamun omohkéonk wutch nuppunnat.
9.11 Kah wunnat8tomauóuh, n8waog, tohwutch Scribsog n8wáhéttit, Elias mos negonne peyau?
9.12 Kah namp8ham kah nah wuttinnon: wunnamuhkut Elias negonne peyau, kah sampwateou wame teanteaquassinish, kah toh en wussukwhosik papaumu wosketomp wunnaumonuh, noh mos monatash wuttinneánenaumuttamun, kah matchuponau.
9.13 Qut kuttinnonnumw8, Elias wunnamuhkut mahche peyau, kah ummahche unnéhheouh uttoh kodnehheahettit neansukwhosik nashpe nagum.
9.14 Kah pa[ò]onont ukkodnetuhtaénumoh, naau monánutche 8weenuhkongquoh, kah scribsog wunnat8tomauóuh.
9.15 Kah teanuk wame missinninnúog nauáhettit, mishe chepshâog, kah noh en quogquehettit, 8wonkumóuh.
9.16 Kah nat8tomauau Scribsoh, toh whuch nag nat8tomaúóg?
9.17 Kah pasuk nag muttaánukeg, wuñamp8hamáúoh kah n8wau, nussonkimom, kuppaudtoush nunnaumon, noh ápetunkqut mokáket8g nashaúanit.
9.18 Kah uttohadt neemunont, wunnehnegshanuh, kah petaúutt8nau, kah chuhchúquanúsun, kah mahtan8hkau: kah nanompasúmomp, kukkodnetuhtaénumog, wussohwôhkonnaóuh, qut wuttónhéouh.
9.19 Wunnamp8hamaúoh, kah wuttinuh, woi matta wuñamptam8e pometuonk! tohutt8che pish k8weetómunnumw8? tohutt8che pish kuttinneanámamúnunneau? noh paudtiegk.
9.20 Kah nag uppáudtauonáoh, kah nauont teanuk nashauanit wunnehnegshánuh, kah kepshau ut ohkeit, kah kehkepshau, pehtáadt8nont.
9.21 Kah wunnat8tomauau 8shoh, ahquompak yeu uppeyaonukqushoh? kah n8wau magkiesuut.
9.22 Kah noh nompe ukkutshóhukquoh, kah en nippekontu, woh wunnushónat, qut woh toh usséan, kitteamonteánumúnnan, kah aninnumaiinnean.
9.23 Jesus wuttinuh, woh wunnamptaman, wame teanteaquassinish woh unnehheonash noh wanamptog.
9.24 Kah teanuk 8shoh mukkies mishont8wau kah unahpósu, nul-Lordum, n8namptam, aninnumwontash nuppann8wóhtamóonk.
9.25 Jesus nag* missinninnuog moeu quogqueog, áuskomau nishkeneungque nashauanitto, wuttinuh, ken mokáket8g kah kôkobsont nashauanit, kummeechemúhkonsh sohweétau.
9.26 Kah mishont8wau, kah wutunkque néhnegshonuh, kah wussohweehtauoh, kah noh mo onatuh noh nuppuk, newaj monaog n8wáhettit, nupp8i.
9.27 Qut Jesus wuttaninuh wunnutcheganit, kah wuttáhshinuh, kah omohkeu.
9.28 Kah paont weetuómut, ukkodnetuhtaénumoh kemeu nat8tumunk, tohwutch matta sohwohteáogup?
9.29 Kah wuttinuh, yeuoh yeu anussit, matta teag wutch sohhamm8 webe peantamóonk, kah mat meetséonk.
9.30 Kah na wutch monchénau, kah pannupshauog Galile, kah matta unnantam8 howan woh wahteauunat.
9.31 Newutche kuhk8tomauau ukkodnetuhtaénumoh, kah wuttinuh, wosketomp wunnaumonuh woh ponau wunnutcheganit wosketompáog, kah woh wunnushóuh, kah mahche mushit pish omohku nishikquinukok.
9.32 Qut matta wahtam8og ne n8wáonk, kah wabesuog wunnat8tomaúonaont.
9.33 Kah peyau Kapernaum, kah apit wetuómut wunnat8tomauoh, teaguas ne wéogquttumóg ne wamóg?
9.34 Qut ne wutteáshuwóneau, newutche ne wamohettit weogquttumwog howan pish masukkenuk.
9.35 Kah nummattappu, kah weekomau nabo neesuúnnutcheh, kah nah wuttinuh, howan kodtantog negonánumukqussin, noh pish maumachishu8 wame, kah nish$noh howan 8tinninnúmunneuh.
9.36 Kah neemunau peissesoh, kah upponuh nag wunnashaúmuóut: kah ánunont wúhpitténit, wuttinuh,
9.37 Wuttinnaiin howan attumunont pasuk8 yeuoh neyane mukkies ut n8wesuonganit nutáttumunuk: kah howan áttumunit, matta nutattumunuk, qut noh an8nukqueh.
9.38 Kah John wunnamp8hámauoh, n8wau, nussontimom, naúmun pasuk sohwóhteau mattannitt8h ut k8wesuonganit. kah matta kutásukkunk8un, kah nukquéihtinnonnónup newutche matta kutasukongk8un.
9.39 Qut Jesus n8wau, ahque quhtinn8k, newutche matta howan monchánatam8onk usséit n8wesuonganit, woh nunnukkumme matchenuk.
9.40 Newutche noh matta ayeuuhkonukk8og, noh k8weech8humúkqun.
9.41 Newutche wuttinnaiin howan woh aninnumunkquéog sonkipog wuttattumunat, ut n8wesuonganit, newutche k8chiyimw8 Christ$ut, wunnamuhkut kuttinnonnúmw8, matta wannéhteau wutonkquatunk.
9.42 Kah wuttinnaiin howan matchenéhheont pasuk yeug papéississitcheg, wunnamptihettit, en wunnegik ut wuhhogkat; togguhwongane qussuk hogk8tik wussittippukanit, kah unnohteâmuk en kehtahhannet.
9.43 Kah kenutcheg togkussittassumukquean, tumméhthash, án wunnégik kuhhogkat kutónat keteaonganit, pasuk matohtáno kenutch, onk neit neesohtaúan menutchegash, neit aúan chepiohkomukqut, en n8táut, matta woh úhtapattauómuk micheme.
9.44 Uttôh adt, wut8kquóm8oh matta nuppunneg, & n8tau matta úhtappattooúun.
9.45 Kah kusseet togkussittassumukquean, tumméhthash, en wunnegik ut kuhhogkat, kukqunnukqshôan ut pomantam8onganit, onk neit neesohtauan musseetash, unnohkôunnumuk chepióhkomuk, en n8taut, matta woh ûhtappattamómuk micheme.
9.46 Uttôadt wut8kquom8oh matta nuppunneg, kah n8tau matta adt ûhtappattauómuk.
9.47 Kah kuskesuk togkussittassumwáhukquéan kodtinush, en wunnegik kuppetukonat wutass8tam8ongen God, nequttikóan, onk neeskesuk8un, neit nohkonnumuk en chepiohkomukque n8taut.
9.48 Uttôhadt wut8kquom8oh matta nuppunneg, kah n8tau matta adt ûhtappattauómuk.
9.49 Newutche nishnoh pasuk pish saltanuhhaúsu n8taut, kah nishnoh sephausuonk pish saltanahausu nashpe salt.
9.50 Salt wunnégen, qut salt wannehteunk wussaltanú8onk, uttoh wonk woh kuttit kussaltanehteauwunneau? ahtó8k salt ut kuhhogkaóut, kah wunohkónittegk.
10.1 KAh pasúkqueu na wutch, kah peyaui ohkeit Judea ogkomáe Jordan: kah missinninnuog uppeyauonóuh wonk, kah neyane asekup ukkuhk8tomóuh wonk.
10.2 Kah Pharisesog uppeyauonóuh, kah wunnat8tomaúoh, sun wunnése wosketomp pogkenont ummittumwussoh? quajheáhettit.
10.3 Kah namp8hamau, kah wuttinóuh, toh kittin Moses kuppiáhtimúkou?
10.4 Kah n8wáog, Moses kuttenánumukqun wussukwhôsik pogkesuwáe wussukwhôsuonk, kah pogken8k.
10.5 Kah Jesus namp8ham, kah wuttinuh, newutche kummenuhketahháonk k8sukkuhhumunk yeu ennaumatuonk.
10.6 Qut wutche weske kutaumáshik, God ukkezheuh nahoh ninnuoh kah squa.
10.7 Kah wutche yeu naumai wosketomp pish nukónau 8shoh kah okasoh, kah pish 8weetomuh ummittamwusoh.
10.8 Kah nnag neeswe pish pasuk weyaus: nemehkuh neit nnag matta wonk nees88og, qut pasuk weyaus.
10.9 Náwaj God pásukquinheont, ahque howan chachaubenonch.
10.10 Kah en weetuomut ukkodnetuhtaenumoh wunnat8tomóuh wonk papaume ne aunák.
10.11 Kah wuttinuh, wuttinnaiin howan pogkenont ummittamwussoh, kah weetauomont onkatogane ummamúsheuh.
10.12 Kah mittamwossis pogkenont wessukeh kah weetauómukqut onkatogane, manisquaáusu.
10.13 Kah mukkiésog uppas8óuh, onk woh umusunuh, kah ukkodnetuhtaénumoh wutauskomuh nah pas8omukeh
10.14 Qut Jesus nauont, m8cheke musquantamup, kah wuttinuh, unnanum8k mukkiésog peyaausineat, kah ahque quihtin8k, newutche neyaneunkquot ketass8tamoonk kesukquiug.
10.15 Wunnamuhkut kuttinnonnumw8, wuttinniin howan matta attumunum8g ukketass8tam8onk God, neyane peissesut matta pish na uppetutteáou.
10.16 Kah wutashinuh w8hpitténit, kah upponamaúoh wunnutchegash, kah 8nanumuh.
10.17 Kah sohhog en mayut, pasuk quogquewe peyau, kah wutaapesittuksunnauwehtunkquoh, kah wunnat8tomauoh, wunnetou nussontimom, tohwoh nutussen onk woh nutahtoh micheme pomantamóonk?
10.18 Kah Jesus wuttinuh, tohwajeh ussean wunnetou, matta howan wosketomp wunnetou webe pasuk God.
10.19 K8wahteoh unnaumatuongash, Mamussekon, Nushehteáhkon, Komm8tuhkon, Pann8wáe wauwúhkon, As8kekodteamuhkon, Quttiánum k8sh kah kokas.
10.20 Qut namp8ham kah wuttinuh, Nussontimom, wame yeush nutussenash wutch n8skenúunneat.
10.21 Neit Jesus ummonunneauoh 8womonuh, kah wuttinuh, pasuk kukquenauhik, monchish, magish wame ne adtahshekean, kah unnunnumau matchekuog, kah pish k8nompak8un ut kesukqut, kah peyaush, tahshinish kuppummétshinneum, kah asuhkah.
10.22 Kah 8taméhukqun ne n8waonk, kah monchu neuantog: newutche missi wutahtoongash.
10.23 Kah Jesus wéénataompeu, kah unnau ukkodnetuhtaenumoh, toh en sióhkod uppetakónaóont ass8tam8ongan kesukqut neg weenauekitcheg.
10.24 Kah ukkodnetuhtâenúmoh chepshaog wutche ukkutt8wongash, qut Jesus namp8ham wonk, & wuttinuh, mukkiesog, uttoh en siohkod uppetakonaòont as8tam8ongan kesukqut neg paubatontogeg weenaetuongan8?
10.25 Anue nikkumat Camel wuttáussénat adt pukquag ahámaquesuuk, onk wenauétuen uppétakonat as8tam8ongan kesukqut.
10.26 Kah chepshàog wussaume, adthettit, neit howan woh wadchanit.
10.27 Kah Jesus nah ummoneauoh n8wau wósketompaut noskonugquot, qut matta ut Godut, newutché ut Godut wame teanteaquásinash woh n$nihyeuash
10.28 Neit Peter n8che unnont, kusseh, n8wame nukkodtumumun, kah kutasukaúunumun.
10.29 Kah Jesus namp8ham kah n8wau, wunnamuhkut kuttinnonnumw8, mátta howan wunnukkodtum8 wetu, asuh weematoh, asuh ummissesoh, asuh 8shoh, asuh ohkasoh asuh ummittamwussoh asuh wunnechanoh asuh wutohkeash, wutche neen, kah n8nonchem8kaonk.
10.30 Qut pish attumunum nequt pasuk8e tahshinnu8ut, yeuyeu yeu aquompak, wetuomash, kah 8weemattinneunk, kah ummissesinneunk, kah okasinneunk, kah wunnechaninneunk, kah wutohkineash weeche woskehettuonk, qut muttaohkit ne paaum8ug micheme pomantamóonk.
10.31 Qut monaog negonneyeu8og pish maumachish88og, kah maumachish8utcheg pish negonne yeu8og.
10.32 Kah nag mayit ogquodchuwaog ut Jerusalem, kah Jesus wunegonuhkauoh, kah nag chepshaog kah ásukauáhettit wabesuog: kah wonk neemunau nabonees8unutcheh, & n8che unnont ut teaguasinish woh ániitcheh.
10.33 N8wau kusseh, nutogquodchuaumun en Jerusalem, kah wosketomp wunnaumonuh pish ponau negonsephausuanutu kah Scribsehtu & nag pish 8sumouh nuppunat, & pish upponuh ut Gentilsut.
10.34 Kah nag pish ummomontauouh, kah wuttattagkomouh, kah pish wussisukquonouh kah pish wuñushouh, kah nishikquinogok pish omohku wonk.
10.35 Káh James kah John, wunnaumonuh Zebede peyaonouh n8wáog, nussontimomun nukkodtantamumun kuttinhenanonut, toh an kodtantamog.
10.36 Kah wuttinuh toh kittinne kodtantamumw8 ne woh anhenóg.
10.37 Wuttinouh weet8óminnean onk woh nutapimun, pasuk kuttinnohkounit, onkatog kummenadcheanit ut kussohsum8onganit.
10.38 Qut Jesus wuttinuh, matta k8wahteauomw8 chaugua wehquetumog, woh k8tattamw8 ne wuttattamwaitch wadtattam? kah woh kukkutchissumumw8 ne kutchessumoonk kutchessumweh.
10.39 Kah wuttinouh, nuttapenumunan, kah Jesus wuttinuh, wunnamuhkut pish k8tattamunneau, ne wuttattamwaitch wadtattam, kah nashpe ne kutchessumoonk ne kôhchissumweh: pish kukkutsumunneau.
10.40 Qut wutapinneat pasuk nuttinohkonit, onkatuk nummenadcheanit, matta neen woh nummag8on, qut pish aninnumauoneau neg quoshauwehtauutcheg.
10.41 Kah piukqussuog n8tamohettit, n8che m8cheke musquanumóhettit Jamesoh kah Johnoh.
10.42 Qut Jesus nah 8wehkomuh, kah wuttinuh, k8waheaumw8, neg tapeneauutche wunnanaunanóont Gentilsoh, wutanuukkenomonaóont kah matikkenukeg usseog wutánuukke nomaônkan8.
10.43 Qut matta pish ne kittinniéneau kenugke kenaau: qut wuttinniin howan kodmasukkenuk kenugke kenaau, noh pish kittinninnúmw8.
10.44 Kah kenaau howan kodnegonneyeuut, noh pish 8tinninnumunneauh wame
10.45 Newutche noh wunnaumonuh wosketomp, matta wutche peyau 8tinninnumunneat, qut nagum wuttinninnúmunneat: kah ummánouhwhónat monáoh.
10.46 Kah peyaog Jericho, kah sohhog wutche Jericho weeche ukkodnetuhtaénumoh, kah monáog missinninnúog, pogkenumwe Bartimeus wunnaumonuh Times, àppu kishke mayut, weenshau.
10.47 Kah n8tog noh Jesus wun-Nazareth: n8che mishont8wau, kah n8wau, Jesus ken wunnaumonuh David monanumeh.
10.48 Kah monaog ummeechumuhkonóuh ne wutteashuwónat: qut nagum m8cheke wonk mau, ken wunnaumonuh David monanuméh.
10.49 Kah Jesus neepau, kah wutan8team8 weekomónat: kah nag weekomáog pogkenumwoh, wuttinuh, Weekontash, neepaush, k8wehkomuk.
10.50 Kah paketog wuthogk8 neepau, kah peyaonau Jesusoh
10.51 Kah Jesus namp8ham kah wuttinuh, teaguas kukkodtantam kittinhenunat? pogkénumwomp wuttinuh, Lord woh nutattumunum nunnaum8onk.
10.52 Kah Jesus wuttinuh, mónchish k8namptam8onk keneetskéhik, kah teanuk attumunum wunnaum8onk, kah asúhkauau Jesusoh en mayut.
11.1 KAh pas8sukaúmohettit Jerusálem, pajeh Bethphage, kah Bethany, ut wadchuut Olives, an8nau neesuoh ukkodnetuhtaenumoh.
11.2 Kah wuttinuh, monchek en otanamesik, ne paúhsukuhkunkqueog, kah mahche petutteáog, woh kenamheamw8, assesémes kispissu, asquam quenappegeh wosketomp, ompeneuk kah paudtiek.
11.3 Kah howan unnukqueog, tohwutch yeu usseog? n8wagk, piahquttumwaen ukquenauwéhhukquoh, kah teanuk mos wunnegonshhuonuh yeu en.
11.4 Kah moncheog, kah namaheáog ássesemese kispissu kishke squoant poquodchit, ne ayeuonganit ádt neesinash nogkishkauadtum8, káh wutompinneóuh.
11.5 Kah nawhutch neg na ápitcheg, wuttinóuh, toh kutussém8 ompineog assemese?
11.6 Kah wuttinòuh Jesus nean ann8teamwit, kah wuttenanumòuh nénushash.
11.7 Kah pas8aog assesemesoh Jesus$ut, kah ne ukquénuhkoneau wuthogk8un88ash, kah ukquenapineuh.
11.8 Kah monaog sepakenúmwog wuthogk8unash ut mayut, kah onkatogig pohquetahhamwog wuttuhqunash mahtugqut, kah nanwonkquttòog en mayut.
11.9 Kah neg negonshácheg, kah neg asukauoncheg, mishont8waog n8waog, Hosanna, wunnanumau noh paont ut 8wesuonganit Jehovah.
11.10 Wunnantamunaj wutass8tamóonk n8shun David, ne paóm8ug ut 8wesuonganit Lord, Hosanna ut quanunkquapuonganit.
11.11 Kah Jesus petutteau Jerusalem, kah ut templeut, kah wéénatómpatog wame teanteaguasinish, kah yeuyeu wanonk88k, sohham en Bethany, weeche nabo neesuunutche.
11.12 Kah nompuhkegk, wamohettit Bethany kodtupp8.
11.13 Kah nag* matugque figs noadtut wunnépogk88, peyau, onk woh wunnampteaúunat teaguas na ut, kah paaontog, matchaog namehteau webe wunnepaguash, newutche asquam ahquompáno adt figsú8.
11.14 Kah Jesus namp8ham kah wuttittamun, wanne howan meech8itch meechummúonk wutche ken, yeuwutche onk yean micheme, kah ukkodnetuhtaénumoh wunn8taminin.
11.15 Kah peyaog Jerusalem, kah Jesus petutteau temple, kah n8che sohh8kauont neh kodtauwompásinitche, kah adtôadcheg ut templeut, kah kepuhteau wuttableum8ash ôs8wompacheg tauguash, kah wutapuonganóoash neg magugeg wskuhwhunánuh.
11.16 Kah matta unánumóou howane pashpéwuttaush ne tague wisq ut templeut.
11.17 Kah kuhk8tomúhteau, wuttinuh nahoh, sunnummatta wussukwhôsin8h, neek pish ussowetamún peantamwáekomuk ut wame wutahtimóneash? qut kutayimuneau wutonkh8n8óont komm8towáenuog.
11.18 Kah Scribsog kah negonne sephausuaenúog n8tamwehettit, natinnehamwog uttôh woh án nusháhettit, newutch nah ukqushóuh, newutche wame missinninnuog chepsháog ukkuhk8tomwéhteaongash.
11.19 Kah wunonk88k, sohham wutch 8tanat.
11.20 Kah mohtompog, paumwusháhettit, naumwog figse mahtug muss8wonkquodt wutch wadchaúbukqut.
11.21 Kah Peter mehquontog, wuttinuh, nussontimom, kusseh, figse mahtug ne matche hettamop mussowonkquodt.
11.22 Kah Jesus namp8ham wuttinuh, ahtau8k wunnamptam8onk ut Godut.
11.23 Newutche wunnamuhkut kuttinnonnumw8, wuttinnáiin howan hettog yeu wadchu, ontsapish, kah unnohkonitteash kehtohhanit, kah matta chanántam8g ut wuttahut, qut wunnamptog yeush an8wajeh woh n$nihyeuash, woh ahtô nish$noh wussinneash.
11.24 Newaje unnunnóg, teaguas kodtantamóg peantamóg, wunnamptam8k kutattumúnumunáout, kah pish kutahtináoash.
11.25 Kah neepóe peantamóg, ahquoantam8k toh henneu matchenehukquéan howan, onk woh wonk k8sheu kesukqut ápit kutahquoantamunkou kummatcheseonganóoash.
11.26 Qut matta ahquoantamóateog, onk woh mat k8sh ut kesukqut kutahquoantamunkou kummatcheseonganóoash.
11.27 Kah wonk peyaog Jerusalem, kah papaumushadt templeut, peyaonuk negonne sephausuaenúoh, kah Scribsoh, kah piahquttumwaenúoh.
11.28 Kah nag wuttinóuh, Teaguash kenashpe menuhkes yeush kutussenat? kah howan kittinnumungqun menuhkesuonk yeush ussenat?
11.29 Kah Jesus namp8ham, kah wuttinuh, neen wonk kenat8tomauonumw8 pasuk nat8tomuhteaonk, kah namp8hamaiek, kah onk kuttinnonnumw8 teaguash nashpe menuhkése yeush nutussenash.
11.30 Ukkutsummuwáonk John, wutch ayeum8us wutch kesukquiug, asuh wosketompaut, namp8hamaiek.
11.31 Kah nag weogquttumóadtinneau n8waog, unn8wáog wutch kesukqut, onk woh n8wau, tohwutch neit mat wunnamptauwôógus?
11.32 Qut unn8wáog wutch wosketompaut, nag qusháog missinninnúh: newutche wame wutogquánumôuh quoshodtamwáenúut wunnamuhkut.
11.33 Kah nag wunnamp8hamauoh, kah unnaog Jesusoh, matta n8wáhteouunan. Kah Jesus namp8ham, wuttinuh, nen wonk matta kummishaman8neau teaguash nashpeu menuhkesuonk yeush nutussenat.
12.1 KAh n8che ken8nont ut kuhkinneasuongánutu: howan wosketomp ohkehteau weenominnéaohteuh, kah quinnuppenútauun, kah wônohkontam wine ahohtag, kah ayim qununkqu8komuk, kah wunoguhkôuheuh anakausuaénuh, kah au nôadtut wutohtimoneat.
12.2 Kah aht8cheeyeu8k an8nau wuttinnùmoh in anakausuenuut, onk woh attumunum nawhutch ummeechumuonk weenominneaohteuh wutch anakausuenúut.
12.3 Kah wutohqunouh, kah wuttattagumouh kah ummoncheaheuh netahut.
12.4 Kah wonk an8nau na en onkatoge wuttinnumoh, kah wuttattagomouh qussukquanash, kah wunn8chumwehtahwhouh ut uppuhkukqut, kah um̃oncheaheuh akodchuwu unnehheonat.
12.5 Kah wonk onkatoge an8nau, kah neh wunnushouh: kah monaoh onkatoge, nawhutche wuttattagumouh, nawhutche wunnushouh.
12.6 Newutche, asq nô nequt naumoniau, neh 8womonuh, neh wonk maumachish wutaun8nuh na en, n8wau, nag woh quttianumau nunnáumonuh.
12.7 Qut yeug anakausuenuog hettuog, yeuoh nompenont, hah nushontuh, kah ahtóonk kutaihein.
12.8 Kah wuttohqunouh, wunnushóuh, kah wussohwhohkonouh wutch weenominneohtekonit.
12.9 Newutche toh pish usseu piohquttuk weenominneohteuk? noh pish peyau paguanau anakausuaenuh, kah pish áninnumauau weenominneohtik onkatogane.
12.10 Kah asquam kutogkeetamom8us yeu wussukwhonk? qussuk weekitteaenuog págketamwehettit, ne uppuhkuk8e qussukquanu8 adt nashik?
12.11 Yeu Jehovah wutusseonk, kah ne monchanatamweyeu8 ut nushkesukqunnonut.
12.12 Kah ukkodtohqunouh, qut qushaog missinninnuh, newutche wahteauog nah úkkekoshkohteamuh, kah wunnukonouh, kah moncheog.
12.13 Kah an8naog náwhutche Pharisesog kah Herodiansog, wuttashpunnanonaôout ut kutt8wonganit.
12.14 Kah paáhettit, wuttinouh nussontimom, n8wahteomun k8namuhkut[-]eyeu, kah matta howan toh kittintupanumoh, newutche matta k8t8anumóh wosketompaog, qut kukkuhk8tomuhteam ummay God wunnamuhkut: sun wunnegen ômpwunnonat Cesar, asuh matta?
12.15 Woh nutompwunnóun asuh matta? qut wahteunk wuteiantukeiyeuongan8, wuttinuh, tohwhutch qutcheheog? paudtiegk nequt ompskot, onk woh nunnaumun.
12.16 Kah uppaudtauunneau, kah wuttinuh, howan yeuh wuttinneúhkontunkoh kah 8sukuhwhonk, kah wuttinouh Cesar.
12.17 Kah Jesus namp8ham, wuttinuh, nogqunnumok Cesar nish wuttaiheash Cesar, kah God wuttaiheash God, kah ummonchanumóuh.
12.18 Neit uppeyáonóuh Sadducesog, neg an8wacheg matta omuhkeonganinn8, kah wunnat8tomauóuh n8waog.
12.19 Nussontimomun Moses n8sukkuhhumunkqunnónup, wosketomp weematoh nupinit, kah nukkonont ummittumwussoh, kah wanne nukkonont wunneechanoh, neit pish weematuh nemunau ummittumwussoh, kah pish tohshinum 8skannem weematoh.
12.20 Na mo nesausuk tahshit weemattittuog, kah negonne ummittumwussu, kah napuk matta nukkodtum8 8skannem.
12.21 Kah nahohtôeu wunnemunoh, kah nupp8 noh wonk matta nukkodtum8 8skannem, kah nashuudt neyane wonk.
12.22 Nesausuk adtahsúutcheg 8weetauomóuh, kah matta nukkodtum8og 8skannémunéuh; maumachish mittumwossis wonk nupp8.
12.23 Omohkemuk newutche, nag omohkehettit, howan neh pish 8mittumwussinneuh, newutche nesausuk tahsuog 8weetauomouh.
12.24 Kah Jesus namp8ham kah wuttinuh, sunnummatta kuppann8wohtam8mw8 newutche mátta k8wahteomw8 wussukwhosuongash, asuh matta ummenuhkesuonk God?
12.25 Newutche omohkehettit wutch nuppunat, matta wetait asuh matta weetait hittein, qut kutonatuhh8mun angelsog kesukqut apitcheg.
12.26 Kah papaume napukeg woh omohkeog, matta kutogketam8m8us 8sukuhwhonganit Moses, ut asinnekausit God ukken8nuh n8wau, neen ummanitt8moh Abraham, kah ummanitt8moh Isaak kah ummanitt8moh Jakob.
12.27 Matta noh ummanitt8moh napukeg qut ummanitt8moh pamontogig, yowutche kummishe pann8wohtamumw8.
12.28 Kah pasuk Scribe peyau, kah n8tog 8weogquttamoadtinneau, kah wahteunk 8nenamp8hamauuh, wunnat8tomauoh, uttiyeu negonohtag wuttinnaumatuonk.
12.29 Kah Jesus wunnamp8hamau, negonohtag wame unnaumatuongash, n8tam8k woi Israel, Jehovah nummanitt8mun pasuk nont God.
12.30 Kah womoaus Jehovah kummanitt8m wame kuttahut, kah wame kukketeahogkounit, kah wame kuttenantam8onganit, kah wame kum̃enuhkesuonganit, yeu negonohtag unnaumatuonk.
12.31 Kah nahohtôeu netatupe, yeu, unn8womaus keetatteamong neyan8womonat kuhhog. Matta onkatuk unnaumatuonk missáno onk yeush.
12.32 Kah Scriboh unnuk, wunnegen nussontimom, k8nomwam, newutch pasuk88 God, kah matta onkatuk webe noh.
12.33 Kah womononat wame metahut, kah wame wohwohtam8onganit, kah wame keteahogkounit, kah wame menuhkesuonganit, kah womononat weetatteamonganun nean8womonat wuhhogkuh, ne anue onk wame musse chikohtae sephausuongash.
12.34 Kah Jesus nag* waantamwe namp8ham, wuttinuh, ken matta kenô8sukam8 ukketass8tam8onk God, kah matta howan wonk wosketomp, mahche yeu, toh wonk woh wunnat8tomauoh nat8tumuhchaong.
12.35 Kah Jesus namp8ham, kah n8wau, askuhk8tomuhteadt ut temple, toh unn8waog Scribsog, Christ wunnaumonuh David?
12.36 Newutche David nagum n8wop nashpeu wunneetupanatamwu nashauanitto, Jehovah n8wop ut nummanitt8mut, apsh ken nuttinohkôunit nô pajeh nutayeu kummatwomog kutáhpanéhtuonk.
12.37 Newutche David nagum wuttinuh num-Manitt8m onk tohwhuch wunnaumonait? kah nanwé missiñinnúog wekontamwae n8tauóuh.
12.38 Kah wuttinuh nahoh ut ukkuhk8tomuhteaonganit: nunnukqussúunók Scribsog, wámontomwog quogquonashión, wonkomónat ut kodtauwompasuonganehtu.
12.39 Kah negonappuongash ut Synagogsut, kah negonappuongash mishadtáppuonganit.
12.40 Uttiyeug mahchipwutcheg sekousquaé komukquash, kah wutche wunnaonkwhonk qunnepeantamwog: yeug pish attumunumwog anue mohsag awakompanaonk.
12.41 Kah Jesus uppiuhsukapehtamunat nompakouanash ohtag, kah monunneam missinninnuog pummunnumunáont teauguash ut nompakouunnehtu, kah monaog wenauekitcheg m8cheke puminumwog.
12.42 Kah na peyon howa matchekue sekousq kah pummunum nes8oh teauguoh, ne nequtta quarternu nequt ompskot.
12.43 Kah wehkumau ukkodnetuhtaenumoh & wuttinuh, wunnamuhkut kuttinnonnumw8 yeuoh kuttumunge sekoùsq m8cheke pummunum onk wame yeug pâmunukeg.
12.44 Newutche wame nag pummunnumwog wutch umm8chekohtauonganit: qut yeuoh wutch ukquenauéhuk8onganit, pummunum wame ne ohtunk? wame ne woh pâmontamwohtunk.
13.1 KAh sohhog wutch temple, pasuk ukkodnetuhtaenúmoh unnuk, nussontimom, kuhkinneash teagua qussukquanash yeush kah weekitteaongash.
13.2 Kah Jesus namp8ham wuttinuh, kenaumunash yeush misheu weekitteaongash? matta pish pasuk queenshinno qussuk qussukquanit, uttoh mat tatupunteaumuk.
13.3 Kah apit wadchuut Olives, piuhsukeh Temple, kah Peter, kah James, kah John, kah Andrew ukkemeu nat8tomauouh.
13.4 Missohhamaiinnean, aquompak yeush pish n$nihyeuash? kah teagua pish kuhkinneasuonk, yeush wame n$nag.
13.5 Qut Jesus wunnamp8hamauoh n8che unn8adt, ahqueteau8k ishkont kutass8kekomukkom8 howan.
13.6 Newutche monaog pish peyaog n8wesuonganit, n8waog, neen nukoh, kah nag pish as8kekomaog monaoh.
13.7 Kah n8tamog ayeuwuttuongash, kah weogquttumun ayauwuttuongash, ahque wuttamanatam8k, newutche ne mos n$nih, qut asquam 8hquaeu.
13.8 Newutche wutohtimoin pish waabehtamóm8 wutohtimoin, kah ass8tamo8onk ass8tam8onganit: káh pish quequan ut ayeuonganehtu, kah pish moshogquodtash kah wuttammepunnaongash, yeush waj kutchishik onkapunnaongash.
13.9 Qut ahquetau8k kenaau, newutche pish nag kuppetukonuk88og moeonganit, kah ut Synagogsut pish kuttatt[a]gkom[i]tteaumw8 kah pish kuppetukanitteamw8 nanánuwaenúut, kah ketass8timwut newutche neen, wutche ayeuuhkonittue nag wauwaonaongan8.
13.10 Kah wunaunchem8kaonk mos negonne n8tamwahuwon k8wutche wame wutohtimoneat.
13.11 Qut pas8queog, kah petukkonukquéóg, ahque quosháe mehquantom8k toh woh an8wáóg, asuh ahque negonne natwontam8k, qut uttoh pish anúmonteaog ne hower, ne n8wagk: newutche matta kenaau kusseneau, qut wunneetupanatamwe nashauanit.
13.12 Yeuyeu weematin pish wunnass8máu weematuh, en nuppunat, kah wut8shimau wunnaumonuh: kah pish wunneechaneunk waabetunkquoh 8chetuonganúuh, kah pish wunnuppewaheouh.
13.13 Kah pish kussekeneunkumw8 wame wosketompaog newutche n8wesuonk: qut noh manuhkinuk en wohkukquoshinit, noh pish wadchanau.
13.14 Qut naumóg paguánue, wutuhquoantamoonk, ne an8wop Daniel quoshodtumwaen, neepatomuk na matta woh ohtanogkup, (noh ogketog wahteauutch) neit nag apitcheg Judea ussishahettich wadchukontu.
13.15 Kah noh apit woskech kommuk, ahque womussitch en weetuomut, asuh ahque petutteaj, woh wunneemunnumunneat teaguas wutch wetuomut.
13.16 Kah noh apit ohteakonit, ahque qushkeitch, woh neemunum wuthogk8.
13.17 Qut missi wutonkapunaonk nag wompikquaitcheg, kah nag n8saitcheg yeush ut kesukodtumash.
13.18 Kah peantam8k onk woh matta k8sem8m8 poponae.
13.19 Newutche yeush ut kesukodtash pish onkapunonganu8, matta hanan8kup waj kutchissik ne kesteounk kesteunkup God pajeh yeu ahquompak, kah matta pish náno.
13.20 Kah Lord matta tiahqutteogus yeush kesukodtash, wanne weyaus woh wadchanum8un: qut newutch neh pepen8woncheh neh pepén8umpuh wuttiahqúhteunash yeush kesukodtash.
13.21 Kah neit, howan unnukqueog, kusseh, yeu Christ, asuh kusseh, n$noh; ahque wunnamptok.
13.22 Newutche as8kekodteamoe Christog, kah as8kekodteamoe quoshódtumwaenuog pish neepóog, kah nag pish nahtehteaog kuhkinneasuongash, kah monchanatam8ongash wunnompuwussinneat (tohneit woh usseit) neg pepenauutcheg.
13.23 Qut ahqueteuk, kusseh, negonne kittinnunnaopash wame.
13.24 Qut yeush ut kesukodtash, mahche ne wuttammepunaonk, nepauz pish pohkenum, kah nepôshadt matta pish wequasum8.
13.25 Kah anogqsog kesukqut pish nunnuksháash.
13.26 Kah neit pish nauáog wosketomp wunnaumonuh páont matokqsut, nashpe mohsag menuhkesuonk kah sohsumoonk.
13.27 Kah neit pish an8nau wutangelsumoh, kah pish mohmóunau neh pepenauoncheh, wutche yáuog wabanog, wutche aongkouohkomuk, onk yean aongkoue kesukqut.
13.28 Yeuyeu nehtuhtau8k kukkinneasuongane figsuhtug, uppuhchadtuhqunash as n8chumwagk, kah sontippogok, k8wahteom8 pas8cheyeu8 kussitteau.
13.29 Netatupe kenaau yeush naumog unniyeuash, wahteau8k pas8cheyeu8, kishke squontamut.
13.30 Wunnamuhkut kuttinnonnumw8, yeu pometuonk matta pish pomushaumun8h onk yeush mahche n$nag.
13.31 Kesuk kah ohke monteagunninno, qut nukkutt8ongash matta pish monteagunninn8ash.
13.32 Qut ne kesukod kah ne hower matta howan 8wahteouun? wanne angelsog kesukqut apitcheg, asuh matta wunnaumonain, webe wut8shimau.
13.33 Ahqueteau8k, askuhwheteág, kah peantam8k: newutche matta k8wahteomw8 uttoh aquompak.
13.34 Newutche wunnaumónuh wosketomp ogqueneungqussu wosketomp nôádtit áont, nukkodtum week, kah aninnumauau wuttinnumoh piahquttumunat, kah nish$noh howane wutanakausuonk, kah an8náu nanauwehteauwunutche squoant askuhwhekonat.
13.35 Ne wáj askuhwheteagk (newutche matta k8wahteauomw8 piahquttuk weetu peyont, wanonk88k, asuh nôuttipukok, asuh monsh kutt8adt, asuh mohtompog.)
13.36 Ishkont teanuk peyónt, kenamhuk8 kukkouem8.
13.37 Kah uttoh anunnog, nuttinnonneau wame, askuhwheteagk.
14.1 MAhche neesequinogok paumukauadtue mishadtuppóonk kah weeke petukqununk: kah negonne sephausuáenuog kah Scribsog natinnehamwog toh woh án wunnompuwussuwae tohqunahettit, kah wunnushonaôut.
14.2 Qut n8waog, mátta mishadtupwae kesukqut, ishkont wogkoueog missinninnuog.
14.3 Kah apit Bethani, weekit Symon wutchek8, namatapit meetsit, mittumwussis peyau, ahtau alabaster boxe pummee spiknard mishôadtu, káh pohquanau boxuh, kah wussokanumauon uppuhkukqut.
14.4 Kah nawutche nag musquanatamwog ut wuhhogkaout, kah n8wáog, tohwutch yeu matcheteomuk pumme?
14.5 Newutche woh en mâgunap m8cheke onk nishwudt pasuk8e ompskot, kah woh aninnumauoneau matcheku? kah umm8hm8skomouh.
14.6 Kah Jesus n8wau, ahqheuk, tohwutch wuttamheog? wunnésu ut nuhhogkat.
14.7 Newutche nagwutteáeu k8weetom8mw8 matchékuog, kah toh utt8ché unnánatamóg, woh k8nenéheoóog, qut nen matta nagwutteae k8weetómunómw8.
14.8 Mahche usseu ne woh asit: negonáe peyau wussusséqunon nuhhogkuh ut posekinnatinneat.
14.9 Wunnamuhkut kuttinnonnumw8, uttoh adt yeu wunaunchem8kaonk kuhk8tomóadtimuk, pannuppe wame muttaohket yeu wonk nóh áseit pish weogqutausu, wutche mehquanumáonk nagum.
14.10 Kah Judas Iskariot pasuk neg nabo nees8utcheg au negonne sephausuaenuut, nah 8nas8tamauónat.
14.11 Kah n8tamwéhettit, weekontamwog, kah ukquoshaumóuh wuttinnumauunaóut teauguash: kah nattinneham uttoh woh adt wunúhkauont 8nass8mónat.
14.12 Kah negonne kesukod mat seanunn8g petukqunneg, sephaushettit paumukauadtue sephausuonk, ukkodnetuhtaenúmoh unnukq, tôh noh kutomun adt woh quagwashweog, onk woh kummeech paumukauadtuonk?
14.13 Kah an8nau neesuoh ukkodnetuhtaénúmoh, káh wuttinuh, onkq 8tanat, kah na woh kuttit nogkushkongqunneau wosketomp kenunnum p8thonchue nippe: asuhkók.
14.14 Kah uttoh adt petutteadt, unnok n$noh ne waékitog, Sontim n8wau, uttiyeu penuwohteaog ahappehettit, uttoh woh adt meech paumukauadtuonk weeche nukkodnetuhtaenúmoh?
14.15 Kah pish kenahtinugkou missi waabe ohtag chamber, kesauwamunaúsik, kah quaquoshweetôsik: naut quagwoshwehtainnean.
14.16 Kah ukkodnetuhtaenumoh sohhamwoh, kah peyaog otanat, kah nemehteauog ne anont: kah nag quagwoshwehtamwog paumukauadtuonk.
14.17 Kah wanongk88k noh peyau weeche naboneesuunutcheh.
14.18 Kah ne namataphettit, káh meetsehettit, Jesus n8wau, wunnamuhkut kuttinnonnumw8, pasuk kenaau noh weehpumukque mos n8nass8muk.
14.19 Kah n8che neuantamohettit, kah wuttinóuh nanáhseu, nen? kah onkatuk neen?
14.20 Kah namp8hamauoh kah wuttinuh, pasuk nabo nees8útcheg noh quagunug weeche neen wunnonganit.
14.21 Wosketomp wunnaumonuh wunnamuhkut monchu, neánsukwhôsik: qut missi wutonkapunaonk noh wosketomp wunnaumonuh wanass8mont: en wunnegik noh wosketomp matta wunnekéinás.
14.22 Kah meetsehettit, Jesus nemunum petukqunneg, kah 8nánetamun, kah sóhqunnumun, kah nah wuttinnumauoh, kah n8wau, neemunnum8k meech8k, yeu nuhhog.
14.23 Kah nemunnum wuttattamwaitch, kah mahche tabuttantuk, nah wuttinnumaúon: kah nag wame 8tattamuneau.
14.24 Kah wuttinuh, yeu n8sqheunk ut wuske testamént, ne sokanumwanshut monaog.
14.25 Wunnamuhkut kuttinnonnumw8, matta wònk n8tattam8 ummeechumúonk weenomussipog, nô pajeh nô kesukok, n8tattamun wuskeu ut wutass8tam8ongan God.
14.26 Kah kodt8hamáhettit n8homáonk, sohhamwog en wadchuut Olives.
14.27 Kah Jesus wuttinuh, wame kenaau mos kuttogkussittassunnumw8 newutche nen, yeu nohkog: newutche wussukwhôsu, nuttogkom nánaunont shepsoh, kah shepsog woh naswáiyeuog.
14.28 Qut mahche omohkeon, pish kenegonuhkáuonumw8 en Galile.
14.29 Qut Peter wuttinuh, tôkônogque wame togkussittassunóhettit, qut nen nummatta.
14.30 Kah Jesus wuttinuh, wunnamuhkut kuttinush, yeu kesukok, yeu nohkog, negonáe monsh kutt8adt neesit, woh kukkohkonn8aaúseh nishwudt.
14.31 Qut nano ummenuhke yin, tukkônogque weeche nupp8ónon, matta kukkóhkon8aónunn8h matta wûhtóhin; nag wonk wussinneau wame.
14.32 Onk peyauog ayeuonganit ne as8wésik Gethsemane, kah unnau ukkodnetuhtaénumoh, yeu appek na nuppeantamunat.
14.33 Kah neemunau weeche Peteroh, kah Jàmesoh, & Johnoh, kah n8che chepshont, kah neuanatamweyeu8.
14.34 Kah na wuttinuh, nukketeahogkou m8cheke neuantam en nuppunat: yeu appek kah askuhwheteagk.
14.35 Kah ongkoue au ohguhsese, kah kepshau ut ohkeit, kah peantam, woh n$nag, yeu hour woh uppaumukongqun.
14.36 Kah n8wau, Abba, n8sh, wame teanteaguasinish woh kutussenash, amaunumah yeu wuttattamwáitch: qut, matta neen uttoh unnántam, qut toh ken anantaman.
14.37 Kah peyau, kah nah wunnamheuh kouéog, kah unnau Peteroh, Simon kukkouem? matta woh kutaskuhwhéteóh pasuk hower?
14.38 Askuhwheteagk kah peantam8k, ishkont kuppetutteam8 qutchûaonganit: nashauanit wunnamuhkut nanashwu, qut weyaus n8chumwi.
14.39 Kah wonk monchu, kah peantam kah nish wonk wussinneash.
14.40 Kah quashkeit wunnamheuh wonk kouéog (newutche wuskesukquash tohkéqunash) kah matta wahteauog toh woh án namp8hamauâhettit.
14.41 Kah wonk peyau nishwudt, kah wuttinuh, yeuyeu kouekq, kah anwôsin8k: wamut, hower peyaum8, kusseh wosketom-wunnaumonuh, wunass8mau ut wunnutcheganóut matcheseaenúog.
14.42 Omohkegk monchetuh, kusseh, nóh wanáss8mukqueh páswoppu.
14.43 Kah teanuk asq pam8adt, Judas peyau, pasuk nabonees8utchéh, & weechauau mattaanutcheh nashpe togkodtegash kah anwohh8unash, wutch negonne sephausuaenuog kah Scribesog, kah nananuaenuog.
14.44 Kah noh wánass8mont ukkuhkinneasúkauuh, n8wau, howan chabwutt8nápog, n$noh, tohqun8k, kah nanauwánumwe monchan8k.
14.45 Kah quenau peyont, teanuk na au kah n8wau nussontimom, nussontimom, kah wutchipwutt8napoh.
14.46 Kah upponamauouh wunnutchegash kah wuttohqunouh.
14.47 Kah pasuk neg na neepauutcheg, kodtunum togkodteg, kah togkomau wuttinnumoh negonne sephausuaenin, kah tumehtham wehtauog.
14.48 Kah Jesus namp8ham kah wuttinuh kittinne sohhamumw8 neyane kumm8towaen nashpe togkodtegash kah anwohh8unnash kuttohqunnunneaout,
14.49 Asekesukokish k8wetomunumw8 ut temple, kuhk8tomwehteaon, kah matta kuttohqunneumwop: qut wussukwhonk mos pakodche n$nih.
14.50 Kah nag wame wunnukonouh kah wussemóog.
14.51 Kah pasuk wusken wutasukauoh, upputtogguhhumauwhouh poske wuhhog wompi hashabponak, kah wuskenuog wuttohqunouh.
14.52 Kah nukkodtum wompi hashabponak, kah upposku wussemoteauoh.
14.53 Kah nag monchanaog Jesusoh, en negonne sephausuaenuut kah weeche nagum moeog wame negonne sephausuaenuog kah nananuacheg kah Scribsog.
14.54 Kah Peter wutasukauoh noadtit ut weekit negonne sephausuaen, kah appeu k8che wuttinnumuneat, & âwossu ut n8taut.
14.55 Kah negonne sephausuaenúog, kah wame kôn8nittitcheg natinnewháog wauwaunóncheg ayeuukkóne Jesusoh nushonat, kah matta wunnamhéouh.
14.56 Newutche monaog pann8wáe wauwáunoncheg, qut 8wauwóm8uh matta weetuwódteuh.
14.57 Kah nawutche neepóog, kah pann8wáe wauwáunonche, n8wáog,
14.58 N8tauóunnónup n8wau, nummatchteauun yeu temple, kesteomuk nashpe menutcheganit, kah wutushin nishikquinukok onkatuk nutayim netohut menutchegash.
14.59 Qut 8wauwóm8uh matta weetauódteuh.
14.60 Kah negonne sephausuaen nôeu neepau kah nat8tumauau Jesusoh, n8wau, matta kenamp8ham8h? teaguas yeu waj wauwaónukquean?
14.61 Qut chequnikkompau, kah matta namp8ham8, wonk negonne sephausuaen nat8tomauoh, kah wuttinuh, ken Christ, wunnaumonuh noh wâniit?
14.62 Kah Jesus n8wau, nen, kah pish kenaumw8 wosketomp wunnaumonuh apit ut wuttinohkóunit menuhkesuonk, kah paont ut kesukque mahtokqsut.
14.63 Neit negonne sephausuaenin tannogkuhkom wuthogk8unash kah n8wau, toh kittin quenauhukqun wauwaénin?
14.64 Ken8tamumw8 upblasphemáonk: toh kuttenantamw8? kah nag wame wuttin wussumóuh késohkóadtamunat nuppun.
14.65 Kah nawhuch n8che wussissuhquoanóuh, kah ukputtágumauóuh wuskesuk, kah wuttattagkomóuh, kah wuttinóuh, néhheont8wash: kah wuttinnúmunneunk wuttattagomóuh wussassagoshkinumauóuh wunnutchegan8oash.
14.66 Kah Peter apit w8mieu weetuómut, pasuk peyau negonne sephausuaen wuttinnumoh mittamwossissoh.
14.67 Kah nauont Peteroh auwáhsuoh, ummoneauoh, kah n8wau, Kah ken wonk mô k8weetom Jesus ut Nazereth.
14.68 Qut quenauau, n8wau, Matta n8waheoh, asuh matta k8wahtauun8h toh an8wáan: kah sohham en nah wutch petutteamuk, kah monsh kutt8wau.
14.69 Kah nunksquau wunnauuh wonk, kah n8che unnont neh na neepauunutcheh, yeuoh pasuk nnag.
14.70 Kah wonk quenauwau, kah ompetasik, neg na neepauutcheg wonk Peter unnauog, wunnamuhkut ken pasuk nnag, newutche ken uk-Galilean, kah kutunnont8wáonk neyaneyeu8.
14.71 Qut n8che mamatchen8wadt chadchekéyeuadt, n8wau, wanne n8waheoh noh an8wáók.
14.72 Kah nahohtôeu monsh kutt8wau, & Peter mehquantam ne kutt8wonk anomp Jesus, negonáe monsh neesit kutt8adt, pish kukquenauwaaúseh nishwudt. Káh mehquoantog, n8che mau.
15.1 KAh teanuk mohtompog, negonne sephausuaenúog weogquttumwog weeche nananuwacheg kah scribsog, kah wame kan8nittitcheg, kah tohtogkuppunaog Jesusoh, kah ummonchanóuh, kah uppas8óuh Pilatut.
15.2 Kah Pilat wunnat8tomauoh, Ken ketass8t ut Jewsut? kah namp8hum wuttinuh, Kussin.
15.3 Kah negonne sephausuaenuog ukkodashpunonóuh monatash, qut matta namp8ham8.
15.4 Kah Pilate wonk wunnat8tomauoh, n8wau, matta kenamp8ham8h? naish uttoh en monatash kutaiyeuuhkônittue wauwaonukquneau.
15.5 Qut ohch matta wunnamp8hamauoh, neit Pilate monchanatam.
15.6 Yeuyeu yeu ut mishadtupp8onganit wutompinnimauuh pasuk8h kopshagkinaúsinutcheh, howane unnantamohettitcheh.
15.7 Kah pasuk ussowesu Barrabas, noh nóadt tohtogkupissit, nag weeche omohk8mukquéhhetteupoh, noh náshteohp omohkéhettit.
15.8 Kah monacheg mishont8wáhettit, n8che kodtantamungqút ussen neáhunnéhheunt.
15.9 Qut Pilat wunnamp8hamauuh, n8wau, kukkodtantamumw8 kutompinimauuneau Jewse ketass8t?
15.10 (Newutche wahteau negonne sephausuaenuog ukkupshagkinuh newutche ishkauónittúonk)
15.11 Qut negonne sephausuaenuog wunnupwúshannonaóut missinninnúh, teaogu wutompinimauwónat Barrabas.
15.12 Kah Pilat namp8ham kah wuttinuh, toh kittinne kodtantamumw8 noh nuttinheónat? noh áhennog Jewse ketass8t?
15.13 Kah wonk mishont8waog pummetonkuppinau.
15.14 Neit Pilat wuttinuh, tohwutch, toh en matcheseu? kah nano m8cheke mishont8waog pummetonkuppinau.
15.15 Kah nemehkuh Pilat kodwussikkitteaheau missinninnuh, nah wutompinimauoh Barabasoh: kah wuttinnúmauoh Jesusoh, mahche sasamatáhwhont, pummetonkuppunnauwónat.
15.16 Kah matwaog wutuss8wunóuh ut hall, ussowetamun Pretorium, kah weehkumáog moe wame matwaog.
15.17 Kah wuthogqunóuh purple, kah chetuhquabeteaog asinnekôussoh, kah uppónamauóneau uppuhkukqut;
15.18 Kàh n8chu wonkumáhettit, kutáaquomsinnin Jewse ketass8t.
15.19 Kah wuttannetahwhóuh uppuhkukqut nashpe weekinasq, kah wussissuhquoanóuh, kah nauánahettit ukkuttuk8uh wowussumóuh.
15.20 Kah momontauáhettit, amaunumauáog purple, kah wuthogk8unash, kah wussohh8wunóuh uppummetunkuppunnaónaóut.
15.21 Kah chetimáog Simon wus-Syrenian, noh ánea pumwushadt, wagk wutohtimóinat, 8shoh Alexander kah Rufus, wutáshinumaónat pummetunkuppunaóonk.
15.22 Kah uppas8óuh ayeuonganit Golgotha, ne nauwuttamun wutayeuonk wuskonnóntup.
15.23 Kah 8tattamheuh wine kenuttipponaúsu myrrhe: qut matta wutattumunumóun.
15.24 Kah mahche pametunkuppunáhettit, chachaubenumóatúog wuthogk8unash, wuttittanohtóadtinneau nish$noh howan toh ahtunk.
15.25 Kah mo nishwudt houreú8, kah uppummetunkuppunauóuh.
15.26 Kah wussukwhosue tashpunnonnáonk waábe ut wussukwhosu: ketass8t ut Jewsut.
15.27 Kah weeche nagum pummetunkuppúnaóog nesuoh komm8towaénuh, pasuk wuttinohkóunit onkatuk ummenadcheanit.
15.28 Kah wussukwhonk n$nihyeup, an8wop, kah weetogkémau matcheseaenúut.
15.29 Kah nag na paumushácheg, mamatchenouh nônómuhquaéhettit, kah n8waog, chuh ken matchteauan temple, kah kukkesteauan nishikquinogoh.
15.30 Pohquohwus kuhhog, kah n8kish wutch pummetunkuppunnaonganit.
15.31 Netatupe wonk negonne sephausuaénuog momontauáhettit, uttúog weeche Scribsog, pohquohwhunau onkatoge, wuhhogkuh matta woh pohquohwhunóou.
15.32 Christ Israele ketass8t, yeuyeu n8kitch wutch pummetunkuppunáonkanit, onk woh naumunnan, kah woh n8namptamumun, kah nah weeche pummetunkapunácheh, ummamatchenukquoh.
15.33 Kah nequtta tashe hour paóm8ug, na pohkenái wame ohkeit, nó pajeh pasuk8gun tahshe houreu8k.
15.34 Kah pasuk8gun tahshe houreu8k, Jesus mishont8wáe mau n8wau, Eloi, Eloi, lamasabachthani? ne nauwuttamun, num-Manitt8m, num-Manitt8m, tohwutch ohquanuméan?
15.35 Kah nawhutche neg na neepauutcheg, n8tamóhettit n8waog, kusseh wehkomau Eliasoh.
15.36 Kah pasuk quogqueu, kah numwohteau spunge vineger, kah upponumun weekinasqut, kah 8tattamheuh, n8waog, ahqheuk naumuttuh uttoh wuttin Elias peyon wunn8kinnónat.
15.37 Kah Jesus mishont8wâe mau, kah nashonaau wunnashauonguh.
15.38 Kah adtinikheg ut temple nashaue possishas wutch woskeche onk yane agwu.
15.39 Kah noqut pasuk8 pauhsittikompauwehtáuont ne nag ummishant8wae mauonk kah nashomont wunnasháuonguh, n8wau, wunnámuhkut, yeuoh wosketomp wunnaumonuh God.
15.40 Wonk mittamwussissoh noadtit wuttinne nauóuh, k8wutch nagog Mary Magdelene kah Mary okasoh péississit James, kah Joses kah Salome.
15.41 Nég wonk apinit Galile wutasukauwóopuh, kah 8tinninúmuhkauouh, kah monaog onkatogig mittamwossissog, neg wágkig Jerusalem weeche nagum.
15.42 Kah yeuyeu wanongk88k (newutché mo quagwóshwehtam8wongánú8: ne, negonne kesukod onk ne Saboth.)
15.43 Joseph wut-Arimáthea, wutt8ánumukqussuen ken8nuaenin, noh wonk pahtunk wutass8tamóonk God, peyau, kah ménuhqshau en Pilat ut, kah nanompanwau wuhhog Jesus.
15.44 Kah Pilat monchanatam mahche nupuk, kah wehkomont noqut pasuk8unutche, wunnat8tamauoh, toh utt8che nupp8
15.45 Kah wahteunk nashpe noqut pasuk8it, aninnumáuau muhhogkuh Josephuh.
15.46 Kah tapwhau wanegik hashabponak, & wunn8kinuh, kah 8weináginuh hashabponag, kah upponuh weenohkeit wadtittahhamukkup qussukquanit & wuttinnequanumun squontame qussuk nogqueu weenohkit.
15.47 Kah Mary Magdelene, kah Máry okasoh Joses: kuhkinneamwog né seepsumut.
16.1 KAh Saboth paumushaum8uk, Mary Magdelene, kah Mary okasoh James kah Salome, taphumwog weetemunge spicesash, onk woh peyaog, kah wussissequnouh.
16.2 Kah nompoae, negonne kesukok neweek, peyauog weenohkeet paspishont.
16.3 Kah hettuog howan woh aumaeu tuttuppequanumunkqueog qussuk, wutch squoantamut weenohkeit?
16.4 (Kah natauwomphettit, naumwog qussuk amaunausu) néwutche mo ahche missi.
16.5 Kah petutteahettit weenohkeit, nauaog wuskenunnuh, appeuoh muttinnohkounit, hogk8 qunni womphogk8, kah nag siáskshaog.
16.6 Kah nah wuttinuh, ahque siaskshunk, kenatinneahwhomw8 Jesus ut Nazareth noh pametunkuppunnauutup, noh omohkeu, matta yeu wutapein: naumok ayeuonk toh seepsumómukup.
16.7 Qut monchek unnok ukkodnetuhtaenumoh kah Peter, noh kenegonuhkongkou en Galilé, na ut pish kenaâú, neanukqueogkup.
16.8 Kah teanuk sohhamwog, kah wussemoteamog weenohke, newutche nag nunnukshaog kah chepshaog, kah matta toh unno8og howane wosketompuh, newutche wabesuog.
16.9 Yeuyeu omohkit nompoaeu, negonne naeihtauau Mary Magdalenoh, uttoh waj sohwhôhteup nesausuk tasuoh matanitt8h:
16.10 Kah monchu wuttinnon nahog nah weechayeumoncheh, neuantamohettit kah mauhettit.
16.11 Kah nag, n8tamóhettit noh pomantam, kah noh wunnauáonk, matta wunnamptam8og.
16.12 Mahche yeu, pén8we en naeihtauau nees8oh, paumushahettit, kah áhettit wutohtimóneat.
16.13 Kah nag moncheog kah wuttinnoneau onkatogane, kah nah matta 8namptauóuh.
16.14 Ompetak naeihtauoh nabonequttúunutche, moappehettit meetsehettit, kah wutaushkomuh newutche uppann8wohtam8ongan8: kah ummenuhketeaháongan8, newutche matta 8namtamóneau nahoh, neg nauoncheg mahche omohkit.
16.15 Kah nah wuttinuh, onkq wame muttaohket, kah kuhk8tomók wunaunchem8kaonk nish$noh oaas.
16.16 Noh wanamptog, kah kodchissumwut, noh pish wadchanau, qut noh matta wanamptam8g pish auwakompanau.
16.17 Kah yeush kuhkinneasuongash pish wutásukongqunnáoash neg wanamptogig, ut n8wesuonganit, pish sohwuhteaog matanitt8h, nag pish unnont8waog wuske unnont8waongash.
16.18 Nag pish neemunáog ask8koh, kah wuttattamwahettit nishnoh teaguas nupp8m8, matta pish 8woskheouh, nag pish ponamauóog wunnutcheganoash matchenanutcheh, kah nag pish keteaog.
16.19 Nemehkuh mahche Lord ken8nont nahog, neit neemunau en kesukqut, kah appu wuttinohkóunit God.
16.20 Kah sohhamwog, kah kuhk8tomuhtéaog nishnoh ut, Lord weetanakausumont, kah manuhkehteaont kutt8wonk nashpe kuhkinneasuongash wutasukongqunáoash. Amen.
