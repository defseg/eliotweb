1.1 WEanun ne Habakkuk quoshodtumwáen nagkup.
1.2 Woi Jehovah, tohutt8che pish nummóh, kah matta ken8tam8h? chek[è]enéhimuk kummauunnitteaush, kah matta k8wadchánuoh?
1.3 Toh$wutch nahtinéan matcheseonk, kah kenaumwáheh ne neuantamhikque? newutche woskehittuonk, kah chekeenehtuonk ohtaash anaquabeh: kah nawhutch waápinnumwog penuanittuonk kah keketehtôadtuonk.
1.4 Newaj naumatuonk annishi kah wussittumoonk sasohham8mun8: newutche matchet8og quinnuppekauáog sampweussenitcheh: newaj woonki wussittumoonk monchem8.
1.5 Kuhkinneam8k ut kenugke penuwohteaog, kah natwontam8k, kah m8cheke monchanatam8k; newutche nutussen anakausuonk ut kukkesukodtum8out, & matta pish wanamptam8óg tôkonogque kuttininnuneau.
1.6 Newutche kusseh, nuttahshin Caldeansog, ne weesogok kah kenupshae wutohtimoin, neg pish pannupwushacheg ne ne koshkag ohke, wutahtauunnaout ayeuongash nish matta wadt[ì]hehettegish.
1.7 Nag unkqueneunkqussuog quoshae unneunkqussuog: 8sittum8ongan8 kah ummissugken8ongan8 pish sohham8m8 wutch wuhhogkaout.
1:8 Wonk wuthorsesumouh anue kenupshaog onk Leopardsog, kah anue unkqueneunkqussuog onk neg wunnunkquae mukquoshimwog: kah wuthorsmenum8uh pish sepageah, kah wuthorsmenum8uh pish noadut 8mwoh, nag pish ogque pt8eog wompisikikquaut kenuppe nonchipwut.
1.9 Nag pish wame chekee peyaog wuskesukk88ash pish ogque nummuhquaog wutchepwoshinit, kah nag pish mukkinaog missinuh onatuh naguntu.
1.10 Kah nag pish eiontogkonaog ketass8tamwoh, kah sontimuh pish mishananumaog, nag pish ahanehtamwog nish$noh menuhkohkonous, newutche pish numwonkquottauog puppissi, kah sohkomuneau.
1.11 Neit pish ôs8wantam, kah pish paumwushau, kah matcheneheau, ogquontog ummenuhkesuonk en um-Manitt8mut.
1.12 Sun matta k8chiyeu machemeyeu8k woi Jehovah num-Manitt8m, n8neetupanatam8m? matta pish nunnupp8mun woi Jehovah, kukkuhquttumauoog wussittummoonk, kah woi missugkenue God nag kummenuhkeheog wutche sasamatahwhuttuonk.
1.13 Kuskesukquash anue pahkeyeu8ash onk woh mat monunneaum 8munn8ash machuk, kah matta woh kummonunneaum8 matcheseonk, tohwaj monunneauadt nag wanass8muacheg: kah toh waj chequnappean, matchetou mahchipwut noh anue nehwunneetomukqutcheh?
1.14 Kah ogquehheadt wosketompaog kehtahhanne namohsut, kah papamompakecheg neg matta wananawunnuom8gig.
1.15 Nah wuttohqunouh nashpe uhquoan: wuttohqunouh ut wuthashabp8out, kah nah ummukkinouh ut ogquoshkouae hashabput, newaj muskouanatamwohettit, kah weekontamwuhhettit.
1.16 Newaj sephamauwahettit wuthashabp8oh, kah chikohsumauaog weetemungquok ogquoshkauae hashabpoh: newutche nag nashpe wutchippiyeum8 wunogk8m8 kah ummeechumum8 monat.
1.17 Newaj sequnahettit wuthashabpouh, kah matta wohquontamoog nagwutteae nushonat wutohtimoneash.
2.1 NUnneepo nutaskwheteaonganit, kah nukquenap qunuhquikomukqut, kah nutashkum naumunat, uttoh woh ásit, kah uttoh woh an nunnamp8ham, áuskomimuk,
2.2 Kah Jehovah namp8hamunk, kah n8wau, wussukwhush monomansuonk, kah wunnehteaush ut tablesut, onk ukquogqueeu woh ogkeetamun.
2.3 Newutche monomansuonk ash ohteau kuhquttumwe ahquompiyeuut, qut adt wohkukquoshik pish kutt8, kah matta pann8wau, tôkonogque sepepahtsúm8, pahtó8k, newutche pish wunnamuhkut peyom8, matta sepohtan8.
2.4 Kusseh, ukketeahogkôunoh aspunnumauútcheh ut wuhhogkat, matta sampweséoh: qut sampwesecheg pish wunnamptamwe pomantamwog.
2.5 Nux wonk, newutche pannesu nashpe wine, noh pittuánum8, kah matta appu wekit ogque mishe kishkeheau ukkodtantamoonk chepiohkomuk, ogqueneunkqussu nupp8onganit, kah matta tápunnu, qut miyaéhtunk wame wutohtimoneash, kah nannomunkquodtau wame missinninnúh.
2.6 Sunnummatta wame yeug pish ayeuhkonittue wunnemunnumauóuh nupwoaonk, kah eiontogkoss8wae nupwoáonk kah n8waog, missi wutonkapunaonk noh peishkohtunk ne matta wadtiheik: toh utt8che? kah noh weasséhheont wuhhogkuh pissogque man8[n]skoh.
2.7 Sunnummatta woh kenuppe neepau8og neg woh saképukqueaneg? kah t8hkeog neg m8m8sqhikqueaneg? kah ken pish tohqunnumoonk wutche nagoh.
2.8 Newutche k8wosketeoh monatash wutohtimoneash, wame ashqusháe missinninnúog pish kummatchhukquog, wutche wosketompae wusqueheonk, kah wutche wutchekeéyeum ohke, kah keitotan kah wame neg na wadohkitcheg.
2.9 Missi wutonkapunáonk noh ahchewontog matche ahchewontamóonk ut wekit, onk woh qunúhquehteau 8wadsh, onk woh pohquohwhunau wutch ummenuhkesuonganit machuk.
2.10 K8weet8wáem akodchuonk ut kekit, nashpe tummetahwhonat monaog missinninnumog, kah kummatcheenneh kukketeahogkou.
2.11 Newutche qussuk pish mishont8au wutch hassunnutunkanit, kah beame wutch timberut pish wame namp8hamwóntamun.
2.12 Missi wutonkapunáonk noh ayik otan nashpe musqueheonk, kah manuhkehteunk keitotan nashpe matcheseonk.
2.13 Kusseh ne matta wutchiin8 Jehovah ayeuhteaunitt8ut, onk missinninnuog woh anakausuog ut n8taut, kah missinninnuog pish sauunáog wuhhogkauh wutche tahn8cheyeu8uk.
2.14 Newutche ohke pish numwohteau wahteauonk wussohsumóonk Jehovah, onatuh nippeash nohkukog keitoh.
2.15 Missi wutonkapunáonk noh wadtattamheont weetatteamungoh; anumauadt k8wisq, kah wonk kukkogkeissippamwah; onk woh kenaum upposkissuonk.
2.16 Kenumwohtont akodchuonk wutche sohsumóonk: ken wonk wuttattash, káh kenegonúm wadtuhquab poskuhtaj: wuttinnuhkôune Jehovah wuttattamwaitch pish quinnuppem8 en kuhhogkat, kah akodchue menadtamóonk pish ohteau kussohsum8onganit.
2.17 Newutche Lebanonne chekeyeuuk pish kenuhkuhkunk, kah ummatchhuaongan8 puppinashimwog, neh wabesehikquehetticheh, wutche wosketompaog 8sqheongan8, kah wutch wutchekeiyeum ohke keitotan, kah wame neg na ayitcheg.
2.18 Teaguas k8chiyimw8 nunnúkontungane Manit, waj noh kezheunt kogkoxwont, sabassumwe nuñúkontunk, kah pann8wae kohk8tomwehteadt, waj noh kezheunt anakausuonk uppabahtantamun, ayeuónat kupputt8nae nunnúkontungoh?
2.19 Missi wutonkapunnaonk noh adtog mehtug, t8hkish, kah mo kaket8e qussuk, neepaush, pish kuhk8tomwehteau, kusseh, ogquodtause gold kah silver, kah matta nashauonganinn8 ut nashaueu.
2.20 Qut Lorduh appuoh ut 8neetupanatamwe wut-templumut, wame ohke chequnaphettich ut anaquabhettit.
3.1 UPpeantamoonk Habbakuk quoshodtumwaen ut Sigionoth.
3.2 Woi Jehovah nunn8tamup kukkutt8onk & n8wabesip: woi Jehovah, quagquaqueteaush kutanakausuonk ut nashaue kukodtum8mut ut nashaue kodtum8ut wahteauwahuash, ut musquanittuonganit mehquontash monaneteaonk.
3.3 God w8mup Teman, kah waneetupanatamweyeuit wutch Parane wadchuut, Selah. Wussohsumóonk nuhkuhkom kesukquash, kah ohke numwohteau woweenomáonk.
3.4 Kah 8wohsumoonk netatuppeyeu8 wequai: wutaskonuh neepouh wunnutcheganit, kah naut adtahtausu ummenuhkesuonk.
3.5 Ut anaquabit ohteau unninneáonk, kah chikkohtae mokkossaash sohhum8m8ash adt wusseetut.
3.6 Neepau kah quttuhham ohke: mónunneam, kah chadchabohkon wutohtimóneash, kah micheme wadchuash seahhausuash, michemohtae wadchuemésash nauaemoash, ummayash ne matchemohtag:
3.7 Nunnaumup Chushanne wetuomash ut unkquanum8onganit: kah Mediane ohkee onkwheganog nunnukshaog.
3.8 Sun Jehovah musquantamwus sepuash? sun musquantam8onk ayeukontam8us sepuash? sun kumm8squantam8mus keitoh waj nayeumukquean kut-horsesumog, kah wadchanittue kutchariotsumash?
3.9 Kutohtomp poskisseoh neaunak chippan8ongane chadchekeyeuongash, ne kukkutt8onk, Selah, kuppassissum ohke nashpe sepuash.
3.10 Wadchuash kenóg, kah nunnukshaog: tomogkonne nippe paumushom8: m8noi mishont8wau, qunuhqui tahshinum wunnutchegash.
3.11 Nepâuz kah nanepouhshadt neepoog ut wutappuonganit: ut wequae kukkôuhquodtut auog, kah wôsittae woósippae kukqunuhtug.
3.12 Kummusquanittamwe pannupwushab ohke, kummusquanittamwe poggohwhomp pen8wohteáog.
3.13 Kussohhamup wutch wadchanaongan8 kummissinninnúmog, wutch wadchanáonk weeche saséqunast, ken8chumwehthamup muhpuhkuk wutch wekit matcheetou, wuhshadtauan quenohtausuonk wehque mussittipukanit. Selah.
3.14 Kuppannuppetahwhomp nashpe wutanwohh8unash wutotanamese muhpuhkuk: ohque sohhamwog pemsquahut nusseóhukqunnaóut: nag 8wekontam8ongan8 onatuhyeu8 keme mahchipwunneat matcheku.
3.15 Kuppannupwushop kehtahhannit nashpe kuthorsesumwog, papashpu numwonkquae nippeash.
3.16 N8tamon, nunnogkus nanukushunk; nussissitt8n nunnuksheae mishont8adt, aninn8onk petutteom8 nuskonit, kah nunnukushomp ut nuhhogkat, onk woh nutanwossum ut onkapunae kesukodtut: kuhkuhquit en missinninnutu, noh pish wuss8kqswoh nashpe wutchippan8ongash.
3.17 Tohkônogque figsuhtug matta peshauan8, kah wenomwussippogwash matta meechumun8ash: Olive anakausuonk panushunk kah ohteuhkonash matta meechumunog, flok tummetahwhut wutch foldut, kah matta cowashinnin8 ut stalsut.
3.18 Qut onch n8weekontam8on Jehovah, n8weekontam8on n8wadchanua[e] Manitt8m.
3.19 Jehovah Manit nummenuhkesuonk, kah pish ogquehteau nusseetash ahtuhkqusseetut, kah pish nuppomushahik nukqunuhqui ayeuonganit, en nehtohumwaenuut ut Neginoth.