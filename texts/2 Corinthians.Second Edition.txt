1.1 Paul Uppostleumoh Jesu Christ, nashpe wuttenantam8onk God, kah Timotheus kematin, en moeuwekomonganit apitcheg Corinth, weche wame wunnetupanatogig ut wame Achaia.
1.2 Kitteamonteanitteaonk apehtunk8k, kah wunohteaonk wutche Godut k8shinnonut, kah wutch LORD Jesus Christut.
1.3 Wunnanumunaj GOD, 8shoh Kelordumun Jesus Christ, 8sh8oh monaneteaongash, GOD wame ayig wekontamwahuaonk.
1.4 Noh wekontamwahikqueog ut wame k8tamehpunaonganónut, onk woh kuttapenumumun nag wekontamwaheonat, toh ne wuttamehpunacheg, nashpe ne wekontamwáhettuonk ne adt wekontamwahikqueog GOD.
1.5 Newutche neyane 8taméhpunnaongash Christ monak ut kuhhogkanónut, netátupeh n8wekontam8onganun wonk monak nashpe Christ.
1.6 Kah onkapunaog, newutche ne k8wekontamowongan8, & k8wadchanitteaongan8, ne ayimunkqueog chequnehtamunat nish nan wuttammepunnaongash, nish nenawun wonk chequnehtamagish, asuh wekontamwahetteaog, newutche ne k8wekontam8ongan8 kah k8wadchanitteaongan8.
1.7 Nuttannôussuonganun papaume kenaau menuhki, wahteauog, neyane kenaau chachaube attumunumog 8taméhpunaongash, kah pish wonk netatuppeyeu8 k8wekontam8ongan8.
1.8 Newutche matta kuttenanumunn8mun neematog, matta k8wahtea8unnaóont n8tamehpunnaonganunnonash, nish páaonukqueagish ut Asia, nenawun nukkinnequuhhukumunnonup anue onk nish quttuhhum8ongash, anue onk ne menuhkesuonk, neit wannehkont nutannôusseumun pomantamóonk
1.9 Qut nutahtomunnónup nupp8e wussittumóonk ut nuhhog anonut, onk woh mat nuppaubahtánumómun nuhhogkanonog, qut GOD noh omohkinont nupp8oh
1.10 Kah pokquohwhunukqueogkup ne wutch mohsag nupp8onk, kah noh pohquohwuss8adt, kah noh pabuhtanumogkut, kuppohquohwhunukqunnan•nut.
1.11 Moeu aninnumôadteog nashpe kuppeantamwanshhuonganun neyane ahtauogkup monanetéaonk nashpe wutannumóadtuongan8 monacheg, onk woh tabuttantamóonk magun nashpu monacheg wutche nenawun.
1.12 Newutche yeu n8wekontam8onganun, 8wauwaonk nummetahhannitt8mun, pasukqunnittahhaonk, kah manitt8e pahketeahahuaonk, matta nashpe weyausue waantamóonk, qut nashpe ukkitteamonteanitteaonk GOD, n8ch pomaiinnean yeu muttaohket, kah wonk m8cheke nogquein kuhhogkaóut.
1.13 Newutche wanne onka[j]ogish k8sukuhhumaúunnumun, qut nish agketamogish kah wet8ódtamógish, kah nuttannóus woh k8wet8adtamunnáoash pajeh wohkukquoshik.
1.14 Kah wonk nenawun k8wet8ómimun nawhutche, nenawun k8wekontam8wósinan neyane kenaau wonk k8wekontamóunnumun, ut ukkesukkodumut LORD Jesus.
1.15 Kah yeu ánanatamon, kukkodpeyauáunumwop negonne, onk woh kutattumunumw8 nahohtóeu kitteamonteanittuonk.
1.16 Kah kuppaumakauununnaóont en Macedonia, kah wonk kuppeyauóunnunnaóont wutch Macedonia, kah nashpe kenaau ken8sekiinneaóont nogque en Judea.
1.17 Newutche yeu ánanatamon, sun nuttohheiyan8wam? asuh ne anantam, sun nuttenantamun neyaunag weyaus, woh kenaumuneau ut nuhhogkat nux, nux, matchaog, matchaog.
1.18 Qut GOD wunnamuhkuteyeu8k, nukkutt8wonganunnonash nogque en kuhhogkaóut, matta mo nux kah matchaog.
1.19 Newutche Wunnaumonuh GOD, Jesus Christ noh kuhk8tomungqueogkup nashpe nenawun, nashpe nen, kah Silvanus, kah Timotheus, matta mo nux kah matchaog, qut ut nagum, mo nux.
1.20 Newutche wame ukquoshauwaongash GOD, ut wuhhogkat nuxeu8, kah ut wuhhogkat amenu8, ut wussohsum8onganit GDD nashpe nenawun.
1.21 Yeuyeu noh manuhkehikqueog, weche kenaau, ut Christut, kah sasequnukqueogkup noh GOD.
1.22 Noh wonk kuhkinneasue menuhkehikqueog, kah kitche kittinnummunkqun nashauanitto ut kuttahhunnonat.
1.23 Wonk n8wehkom GOD wauwonat nukketeahogkounoh, wutche kummukk8noqunaoont ash nuppeyoh Corinth.
1.24 Matta newutche nanawunnán k8namptam8ongan8, qut kuttannumauunnumun wutch k8wekontam8ongan8, newutche nashpe wunnamptam8onk keneep8m8,
2.1 QUt yeu nukkesantamun ut nuhhogkat, matta wonk neuantamwe, kuppeyauunn8naoont.
2.2 Newutche n8hennog, howan neit noh wekontamwahit, kah noh neuanatamheóg.
2.3 Kah yeu k8sukuhhumauunnunneau, ishkont peyaon, nag n8ch neuantamununk nag woh waj wekontamoneg, pabahtanumunog kenaau wame, n8wekontam8onk k8wekontam8ongan8, kenaau wame
2.4 Wutche m8cheke ohquanittam8onganit kah neuanatam8onganit, ut nuttahhut k8sukkuhhumauônumw8 nashpe m8cheke wussippequnneat, matta woh wutch keneuanatamunaóont, qut woh k8wahteounaóont k8womunn8onganun ne ohtau m8cheke wutche kenaau.
2.5 Qut howan neuantamwáhit, matta nunn8hik8, qut nahwutche, onk woh matta k8saume wannéhun8m8 wame.
2.6 Tapenunkquot noh ne aniyit wosketomp, yeu ane sasamatahwhut nashpe monacheg.
2.7 Nemehkuh pannein, anwoh ahquoantamauog kah wekontamwaheóg, ishkont paguodche, noh musheashqun nashpe wussaume neuanatam8onk.
2.8 Newutche k8wehquetumonumw8 onk woh kummenuhke womónau.
2.9 Newutche yeu wutch wussukhumauunogkup, onk woh n8wahteoh kukqutchhetteaongan8, uttoh kuttinne n8swetamunneau wame.
2.10 Howan ahquoantamauog, nen wonk nutahquoantamau: ohquoantamauogkus ne teaguas, noh ahquoantamauog, wutche kenaau nutahquoantamun, anaquabit Christ.
2.11 Ishkont mattanit k8nuhkongqun, newutche matta kutass8tu8netam8mun wutass8keteaongash.
2.12 Wonk paóon Troas nukkuhk8tomuhkónat 8naunchem8onk Christ, kah squoant n8woshwetunkqun nashpe LORD.
2.13 Wanne chequnappu nunnashauonk, newutche matta namheóh Titus nemat, qut nôkonog, na n8ch ón[a]p Macedonia,
2.14 Kah tabuttantamauunaj God, noh nagwutteae wekontamwahikqueog ut Christut, kah wahteauwáhuau ne weekog 8wahteóonk nashpe nenawun nishnoh ayeuonganit.
2.15 Newutche nenawun ut Godut 8wetemunqussuonk Christ, nag ut wadchanitcheg, kah nag ut awakompunacheg.
2.16 En pasuk8unneat wuttissumunkqussuonk nupp8onk, en nupp8onganit, kah onkatog wuttissumunkqussuonk pomantamóonk en pomantam8onganit: kah howan tapeneungqussit yeush ut
2.17 Newutche nenawun matta nutogqunneunkqussumun monaog neg anséhteunkig wuttinn8waonk GOD, qut ut pahketeahaonganit, qut neyane nashpe God, anaquabit GOD, nukkeket8hkauunomun Christ.
3.1 Sun nunn8che wonk waeenomomun nuhhogkanonog? asuh sun nukquenauhikkumun, neyane onkatogig waenómue wussukwongash en kenaau, asuh waenómue wussukwongash wutche kenaau.
3.2 Kenaau n8waeenómue wussukwhosuonk, wussukwhosu ut kuttahhunónut, wahteauun kah ogketamun nashpe wame
3.3 Newutche wahteauwahuwáe k8wahteauwahetteaneau 8sukkuhwhonk Christ, kesteómuk nashpe nenawun, matta wussukwhôsino náshpe ink, qut nashpe wunnashauanitt8moh pomantamwáe GOD; matta hassunne áhhut wussukwhôsimuk, qut 8weyause ahhut wussukwhôsimukish metahhut.
3.4 Kah yeu paubahtantamóonk nuttahtauunnan nashpe Christ, nogque en Godut.
3.5 Matta newutche nuttapeneunkqusseinnanonut wutch nuhhogkanónut, unnantamunat ne teag wutch nuhhogkanónut: qut nuttapeneunkqussuwonganun wutch Godut.
3.6 Noh wonk ayimungqueog tapenumwe nohtompeantogig ut wuske testament, matta nashpe letter, qut nashpe nashauanit, newutche letter shehteau, qut nashauanit pomantamwahuwau.
3.7 Qut nupp8e kuhk8tomwehteaonk, wussukwhósik kah kogkóhkásaúsik qussukquanehtu, sohsum8m8ugkus, onk woh mat wunnaumonuh Israel kussompatam8og wuskesuk Moses newutche wu[i]ttnnussuongane sohsumóonk, ne sohsumóonk woh amaunuuk.
3.8 Uttoh pish ne ukkuhk8tomwehteaong nashauanit, ánwoh sohsum8m8uk.
3.9 Newutche ukkuhk8tomwehteaonk awakompanáonk sohsum8m8uk: anue m8cheke ukkuhk8tomwehteaonk sampweogquontamóonk mishe sohsum8m8.
3.10 Newutche ne sohsumwohteomukup, wanne sohsumómun8 yeu wutche, newutche ne sohsumóonk ne mohsag.
3.11 Newutche ne amaémoukup, sohsum8m8kus, anue ne noh ohtag, sohsum8m8.
3.12 Neit newutche ne kuttin annówôsuonganunán, nutauwohteomun mishe pohkonuk8wáonk.
3.13 Kah matta neyane Moses, noh onkh8kup wuskesuk, onk matta Israel wunnaumonuh ummonunneám8unnaóut menuhke en wohkukquoshinit ne woh amaém8uk.
3.14 Qut wuttenantam8onganash pogkenum8m8ash, newutche yeu pajeh yeu kesukok noh nan onkquequohh8 neh ohteau matta amaunum8muk, okgetamwéhettit negonne testament, ne onkquequohhou ámaém8uk en Christut.
3.15 Qut yeu pajeh yeu kesukok, Moses agketog, onkquehqohhou ohteau wuttahh8wóut.
3.16 Qut quinnuppém8uk en Lordut, onkquequo[hh]ou pish amanáusu,
3.17 Kah LORD noh Nashauanit, kah uttoh ayinit wunnashauanitt8moh LORD, na chippinnó8onk.
3.18 Qut kenawun wame, wanne onkquequoh8uneu monunneaumog onatuh pepenawutchitchuhquokanit, wussohsumóonk LORD, kukquinnuppeimun en nenan anussit wutch sohsumóonk en sóhsum8anganit, neyane nashpe wunnashauanitt8moh LORD,
4.1 Newutche ahtauog yeu nohtompeantogóowonk, neyane attumunumog monaneteaonk, matta nussauunumomun.
4.2 Qut nuppogketeamumun puttaghum8e akodchuwonganu teaguasinish, matta nuppomushomun as8kekodteamowonganit, asuh mat as8kekomwe nutauwohteamun wuttinn8wáonk GOD, qut nashpe wahteauwahuwonat wunnomwayeuonk, n8wowenomomun nuhhogkanónog nish noh howan ummétahhannitt8moh, anaquabit GOD.
4.3 Qut nutaunchem8kaonganun onkwhôsik, nag onkhumauóneau awakompanacheg,
4.4 Ut nag, Manit yeu ut muttaohket, pogkenumwahteau wuttahh8óash, neg mo wanamptam8gig, ishkont 8wéquai8m 8sohsumóe wunaunchem8kaonk Christ, neh wutogqueneunkqussuonguh GOD, nah 8wóhsumauoh.
4.5 Newutche matta nukkuhk8tomwehteamun nuhhogkanonog, qut Jesus Christ noh LORD, kah nenawun kittinneum8óog newutche Jesus.
4.6 Newutche GOD, noh an8nomp wequaiyeuh 8wóhsumunat wutch pohkenahtu, noh wohsumauont kutahhunónoh 8wequai8m wahteauonk wussohsumóonk GOD, ut wuskesukqut Jesus Christ.
4.7 Qut yeu nutahtauunnan nompakou, ut ohkée wisquadt, onk woh 8netue menuhkesuonk wutch Godut, kah matta wutch kenawun.
4.8 N8tamanatamumun nish noh ut, qut matta quequenauánumómun, n8tamehpunámun, qut matta nutanumonteómun.
4.9 N8woskhetteamun qut matta nutohquánumitteómun, nunn8kohkônitteómun, qut matta nuppaguanitteómun.
4.10 Nagwutteae nukkinnitteamun ut muhhogkat wunnupp8onk LORD Jesus, onk woh wonk uppomantamóonk Jesus wahteauwahuon ut nuhhogkanonut.
4.11 Newutche nenawun pamontamagish, nagwutteae nupponitteamun nupp8wonganit, newutche Jesus, onk woh wonk upp8mantamóonk Jesus wahteauwahuon ut nupp8e neyausinnonut.
4.12 Nemehkuh nupp8onk anakausu ut nuhhogkanónut, qut pomantamóonk ut kuhhogkauóont.
4.13 Ahtauog noh nan Nashauanittoe wunnamptamóonk neyansukwhósik, n8namptamun, kah newajeh n8wi: Nenawun wonk n8namptamumun kah newajeh n8waog.
4.14 Wahteauog noh omohkinomp LORD Jesusoh, pish kutomohkinukqun wonk nashpe Jesus, kah pish kenepauwehukqun weeche kenaau.
4.15 Newutche wame teanteaquassinish wutche kenaau, onk ne monak kitteamonteanittuonk, nashpe wuttabuttantamóonk monacheg, woh monat ut wussohsum8ongan God
4.16 Newutche matta nussauunom8mun, tunkônogque woskeche n8wosketompoówonk mahtshont, qut anomenin wuskeheau asekesukokish.
4.17 Newutche nunnonkane n8tamehpunaongash, nish teanhánagish, nish kutayimunkqunanonash anue m8cheke missi michemohtag tuhkequane sohsumóonk.
4.18 Matta natwontamóog nish nogwohkish, qut nish mat nógwodtinnogish: newutche nish nógwohkish namsheu8ush, qut nish mat nogwodtinógish michemehtaash.
5.1 Newutcho n8wuhteómun, toh neit ohkée neekin, yeu pummuwuttauwáekomuk n8kinitteaog, nutáhtomun 8wekitteaonk GOD, wetu matta kesteauómuk wutch menutcheganit machemohtag, ut kesukqut.
5.2 Newutche yeu ut nummishannómumun kodtantamog hogqunneat nashpe nekin, ne wutch kesukqut
5.3 Tohneit hogqueog, matta pish namhetteamun poskissinneat.
5.4 Newutche yeu apeog pummuwuttauwaekomukqut, nummishanomumun, sauwanaog, matta wutch woh nupposkasoonganun, qut woh nuthogqunnean, onk woh nah nupp8m8uk ummissheasquin nashpe pomantamóonk.
5.5 Kah noh kesteunkqueog newutche yeu, noh GOD, noh wonk mahche aninnumunkqueog negennummodatue Nashauanit.
5.6 Newutche nagwutteae nenawun nummenuhke annoósimun, wahteauog appeog nekinonut ut muhhogkat, matta n8wetomoh LORD.
5.7 (Newutche nashpe pomushámun wunnamptamóonk, matta nashpe naumóonk)
5.8 Nummenuhke annoósimun, nussim, kah nukkodtantamumun ánwoh nukkonogkut muhhog, kah wetomónat LORD.
5.9 Newutche nummenuhkehteamun, wetomogkut, asuh matta wetomogkut, onk woh kuttapeneunkqun.
5.10 Newutche mos wame kenepómun anaquabit wussittumóe wutappuonganit Christ: onk woh nishnoh attumunum nish asechish ut wuhhogkat, neyane mahche usseit uttóen wunnegen asuh matchit
5.11 Newutche wahteauog wutuhqunneunkqussuonk GOD, nupweshanómun missinninnuog; qut nenawun n8wahteauwahikqun GOD, kah nutannôus wonk n8wahikumun kummetahhannittúm8wóog.
5.12 Newutche matta k8wowenotumauonomun wonk, qut k?ttinumauunúmun toh woh waj waeenoáôg papaume nenawun, onk woh toh kittinne namp8hamauonaont neg waenoacheg ut woskeche, matta metahut.
5.13 Newutche kogkeáog, ne wutchayeu GOD, asuh manunnisseog, ne wutchayeu kuhhogkaóont.
5.14 Newutche 8womausuáonk Christ kutchekeishánukqun, newutche yeu kittinne wussittumunnan, pasuk nupp8wonus wame neit wame nupp8og.
5.15 Kah wunnupp8wonaunk wame, onk neg pomantogig woh mat chippe pomantamóog, qut wutche noh nap8wonup, kah omohkeu wonk.
5.16 Newutche yeuwutche onk yean ongkouwe wanne n8waheómun howan neyaunag weyaus, nux, tohkonogque n8waheonán Christ neyaunag weyaus, qut yeuyeu onk yean ongkouwe, matta n8waheoun wonk.
5.17 Newutche howan apit Christut, noh wuskehteasu nukkonnewhiásh mahtshaash, kusseh wame teanteaguashinish wuskeeiyeuash.
5.18 Kah wame teanteaguashinish wutchayeum8ash Godut, noh wonohteahikqueog ut wuhhogkat, nashpe Jesus Christ, kah kittinnumunkqun nohtompeantogae wunnohteahuónat.
5.19 Ne yeu, GOD ut Christut wunnohteaheau ut wuhhogkat muttaok, matta toh ogquanittamauunk ummatcheseongash, kah kuppabuhtanumukqun wunnohteahuwae wuttinowaonk.
5.20 Kah nenawun kitche an8nonche Christ, neyane GOD nanampassumukqueóg, kenanompessumunumun wutche Christ[i], wunnohteahetteagk en Godut.
5.21 Newutche wutayimauoh matcheseonk wutche kenawun, noh matta wahteo8k matcheseonk, onk woh nenawun nutayeuwutteamun wussampweogquanumaonk GOD, ut nagum.
6.1 Neit nenawun neyane wechanakausumogkut kenanampassumunumun wonk matta woh kutattumunum8unaóont ukkitteamonteanitteáonk God tahn8che.
6.2 Newutche n8wau, ken8toush ut utt8che tapeneeáunnúmuk, kah ut wadchanittuáe kesukodut kutannúmauunup, kusseh yeuyeu tapeneadtue utt8cheyeu8, yeuyeu wadchanittuae kesukod.
6.3 Ahque woh toh ponam8k togkussittassunóonk ut teaguasinit, onk woh nohtompeantogóonk matta mataunchem8wontam8un.
6.4 Qut wame ut n8wowenomomun nuhhogkanônog, onatuh wunnohtompeantogomuh GOD, ut m8cheke manunnehtamóonkanit ut onkapunnaonganit, ut quénauánum8onganit, ut quequénauánum8onganit.
6.5 Ut tattogkodtuonganit, ut kuppishagkinittuonganit, ut wogkouetunkquodtut, ut anakausuonganit, ut askuhwheteaonganit ut matmetséinat.
6.6 Nashpe pahkesuonk, nashpe wahteunteaonk, nashpe sepe chequnehtamóonk, nashpe womoausuonk, nashpe wunnetupanatamwe Nashauanit, nashpe matta mamushku womonittuonk.
6.7 Nashpe wunnomwáe wuttinnowaonk, nashpe ummenuhkesuonk GOD, nashpe sampweussuwae kesauwaméonk, en muttinnohkóunit, kah en menadcheeanit.
6.8 Nashpe quttianittuonk kah mishananittuonk, nashpe mataunchim8wónittuonk kah wunaunchim8wónittuonk, neyane as8kekodteamwutcheg, qut nussampweussémun.
6.9 Onatuh mat wahh[e]tteumuk, qut nuppahk8wahetteamun, onatuh napumuk kah kusseh nuppomantamumun: onatuh sas[a]matahwhuttimuk, kah matta nunnushitteaumun.
6.10 Onatuh neuanatamog, qut nagwutteae n8wekontamumun, onatuh matchekeog, qut monaog n8wenaikheamun: onatuh matteag ohtau8og, qut nutahtomun wame teanteaquassinish.
6.11 Woi kenaau Corinthiansog, nutt8nun k8woshwetunkqunnáoash, nuttahhun mishéhteauunash.
6.12 Matta kenaau kukkuphausúmw8 ut nuhhogkanónut, qut kukkuphausimw8 ut nehenwonche kenogkusseóont.
6.13 Yeuyeu wutch ôadtuhkôadtuonk neneánunag (nutogque ket8hkom nummukkeisumut) kenaau wonk mishehteau8k.
6.14 Ahque eishenippissegk matta wanamptam8gig, newutche teagwe wetuótuonk, sampweusseonk kah panneusseonk? kah teagwe wetuodtuonk wequai kah pohkenni?
6.15 Kah toh unne wunn8waog Christ kah Belial, kah toh wuttinne noh wutahtom8 wanamptog weeche mo wanamptamunegeh?
6.16 Kah toh unne wetuodtuog wuttempleum God weeche nunneukontunkoh? ne wutche kenaau wuttempleum pomantamwae God, neyan8wop God, nag pish nutapehtaúóog, kah nuppomushauóunóog kah nen pish ummanitt8m8oh, kah pish nag nummissinninneumog.
6.17 Newutche sohham8k wutch kenugke nagoh, chipappekq, n8wau Lord, mussunnum8hteogk nishkeneunkquok, kah pish kutattumunumw8.
6.18 Kah nen pish wut8shimau wutche kenaau, kah kenaau pish nunnaumonunk, kah nuttaunog n8wau Lord wame manuhkesit.
7.1 Ahtaog yeush quoshodtuongash (mashewomonogish) pahkheuntuh kuhhogkanonog, wutch wame nishkeneunkqussuonganit weyausut kah nasháuonganit, pannúphettineat wunnetupanatamóonk ut qushaonganit GOD.
7.2 Attumuninnean, matta howan matchenéheómun, wanne howan nutansehheómun, wanne howan nutass8kekomómun.
7.3 Matta yeu n8che eyin kuttitashpunnanúnnanónut, newutche nummamahcheyip, kenaau kutappemw8 nuttahhunnónut k8weche nupp8wonunnauónut, kah kuppomantam8munnanónut.
7.4 Missi mat nukkukqushe kutt8un en nogque kuhhogkaóont, missi n8woweenowaonk wutche kenaau, numwabehtunk taphettuonk, nen nummishe wekontam ut wame n8tamehpunnaongánunnónut.
7.5 Newutche paóog Macedonia, néyausun matta anwosinn8mun8, qut n8taméhpunamun nishnoh ut, poquodchit ayeuwuttuongash, wetuomut wabesuongash.
7.6 Qut GOD noh tapheunt yeuh tatupúhteamukeh nuttaphikqun nashpe uppeyaonk Titus,
7.7 Kah matta webe nashpe uppeyaonk, qut nashpe taphettuonk ne tapheogkup, anunnog kummenuhke kodtantam8ongan8, kummauongan8, kus[s]apus[s]ue k8womoaúsuongan8, neit numm8ckeke wekontam.
7.8 Newutch tunkônogque ken8hennaóont nashpe wussukwhonk, matta nutaiuskoianatam8, tunkônogque nutaiuskoianatamunap, newutche n8wahteoh nenan wussukwhonk ken8hikquneau, tunkónogque númehcheyeu8ut.
7.9 Yeuyeu n8wekontam, matta wutch ken8hetteaongan8, qut newutche keneuanatamw8 en aiuskoianatamunat, newutche kumman?tt8e neuanatamwop, woh mat kutattumunum8unnaôont wannehteóonk wanne teaguas nashpe nen.
7.10 Newutche manittoe neuanatam8onk ayim8m8 aiuskoianatamonk en wadchanittuonganit, matta woh waj aiuskoianatam8og, qut muttaóhke neuantam8onk ayim8m8 nupp8onk.
7.11 Newutche kusseh, ne teaguas kummanitt8e aiuskoianatam8onk, toh unne nanauwánittuonk kutayimunkquneau, nux toh unne kuppahkheonnaóont kuhhogkaóog, nux, ôhquontamóonk, nux, wabesuonk, nux, menuhke kedtanamóonk, nux, ôhk8kom8onk, nux, an8taonk! n?shnoh ut kuppahtimómwop kuppahkheonnaóont kuhhogkaóog yeu ut.
7.12 Newutche tunkónogque k8sukkuhhumauunúneau, matta n8che yeu ussein, noh matchenehuwadt, asuh matta wutche noh matchenehit, qut newutche kenanauanumunn8onganun anaquabit GOD woh k8wahteauwáhitteaneau.
7.13 Newájeh taphitteáog ut kuttaphetteaongan8wóut, nux, anue m8cheke n8wekontamumunónup, wutche 8wekontam8onk Titus, newutche wunnashauonguh tapheaupoh nashpe kenaau wame.
7.14 Newutche, waénodtumauogkus ne teaguas wutche kenaau matta kutakodch8h, qut neyane sampwenunnog wame, netatuppe n8waweenowaonk ut anaquabit Titus, namehteauun wunnomwayeuonkanu8wut.
7.15 Kah wutanomutteaháe womoausuonk m8cheke monat nogque en kuhhogkaout, mehquontog kenoswehtam8ongan8 wame kenaau: wabesue kah nunnukshae attumunog.
7.16 Newutche n8wekontam newutch kuppabuhtanumunnaóont nish noh ut.
8.1 Wonk neematog k8taunchem8kanumun ukkitteamonteanitteaonk GOD, ne maguk ut moeuwekomonganéhtu Macedonia.
8.2 Uttohunne mashequtchehit, monak 8wekontam8ongan8, kah mishadchekuongan8 nish muttáanteauunash en wenauwetue nanouwe aninnummoadtuonganit.
8.3 Newutche ne anukúhque tapenumohettit, (n8wauwon) nux, kah o[n]gkouwe ne án8hque tapenummohettit, nehenwonche wuttenantamuneau.
8.4 M8cheke menuhke wehquetumunkqueog woh nutattumunumunnaónut ummag8ongan8, kah n8wechayeumunnanónut neg chachaubenumauoncheg pummenum8ongash wutch wunnetupanttamunutcheh.
8.5 Kah yeu wutussenau, matta nean annôusseog, qut negonne mag8og wuhhogkauh en Lordut, kah en hogkanoneau, nashpe wuttenantamóonk GOD.
8.6 Newajeh nanompassumogkut Titus, neyane n8che ussip, ne kô tatupe wonk kesteunkquneau ut kuhhogkaóut ne nan wunnetupanatamóonk wonk.
8.7 Newutche (neyane m8chekohtauóg nish noh teag, wunnamptamóonk, kah wunanak8waonk, kah wahteunteaouk, kah wame menuhkesuonk, kah k8womausuonganun) m8chekohtau8k yeu wunnetupatam8onk wonk.
8.8 Matta kutann8teamwe nunn8unneau, qut newutche onkatogig 8wekontamwe usseneau, kah qutchehteauunneat kuppahketeaháe womoausuonk.
8.9 Newutche k8wahteamw8 ukkitteamonteanitteaonk nullordumun Jesus Christ, tunkonogque 8wenaiékinneah, onk matchekeup wutche kenaau, onk kenaau nashpe ummatchekuonk woh k8chena[e]ekinneau.
8.10 Kah yeu ut kukkinn8numw8, newutche yeu wunnegen wutche kenaau, n8che matta webe ussenat, qut wekontamu[n]naóont neyaunag.
8.11 Newutche yeuyeu pakodche ussek ne usseonk, kah neyane wekontamógkup, netatupe wonk woh usseonganu8 wutche ne ahtauóg.
8.12 Newutche negonne wekontog kuttah, ne tapeneaumun neaúnag ne ahtunk, kah matta neauunag ne matta noh ahtunk.
8.13 Newutche matta nukkottantam8h onkatogig upponuhwhunneau, kah kenaau kenayeutamunnaóont.
8.14 Qut tatuppeyeu8ut, yeuyeu yeu ahquompak kumm8cheke mag8ongan8 woh tatuppeyeu8 nag ogguhsuhtunkeg, onk woh nag umm8chekekohtaongan8 woh tatuppeyeu8 kutogguhsuhtaongan8, onk woh kuttatuppeyeu8mw8.
8.15 Neánsukwhôsik, Noh m8chekinuk wanne anuwohtóou, kah noh ogguhsinuk wanne quenauwáhik8
8.16 Qut tabuttantamauunaj GOD, noh ponukup nenan menuhke nanauwontamóonk ut wuttahut Titus wutche kenaau.
8.17 Newutche wunnamuhkut tapeneamup wehquetumóonk, qut ahche wekontog, chippinnitteáe kuppeyaonuk8oh.
8.18 Kah n8weechohtinóun noh wematin, noh waeenomáonk ut wunaunchem8kaonganit pannuppe wame moeuwekomonganehtu.
8.19 Kah matta ne webe, qut mo pepenauwau wonk ut moeuwekomunganehtu, n8weechogqunnanónut wunnashpenat yeu mag8onk ne chachaubenumuk nashpe nenawun, ut wussohsum8onganit nohnán LORD, kah wahteauwahuwonat quoshóe k8wekontam8ongan8.
8.20 Amaunumunnat yeu, matta howan kuttitaspunnanuk8unnanónut, newutche yeu monahk chachaubenumuk nashpe kenawun.
8.21 Quoshauwetamunat sampweusseongash, matta webe anaquabit LORD, qut anaquabhettit missinninnúog.
8.22 Kah nag n8wechohtinnóunnónog nematinnónuh, noh nagwutteae quadjheogkut ummenuhksénat monatash, qut yeuyeu m8cheke menuhkeseu, newutche nummishann8ausuonk ne ohtag kuhhogkaóut.
8.23 Howan nat8mont Titusoh, noh n8wechewuttohtomug, kah weche aninnohsueneum papaume kenaau: kah nemattinnónog, wutann8naéneumoh moeuwehkomunganog, kah wussohsumóonk Christ.
8.24 Newutche nah nóhtinok, kah anaquabhettit moeuwehkomonganog pohquttum8onk k8womonaongan8, kah n8waweenóaonganun wutche kenaau.
9.1 NEwutche papaume kuppumminnumauwaongan8 wutche wanetupanatogig, wussaumeyeu8 k8sukkuhhumauununaóont.
9.2 Newutche n8wahteoh k8wekontamóe unnantam8ongan8, newutche ne waeenotumau[u]nog nag apitcheg Macedonia; nag apetcheg Achaia quaquoshappupanneg neyaunag, kah kummenuhketeauongan8 monaog wutushukquneau:
9.3 Qut onch nutann8nomp neematog, ishkont k8woweenomunn8onganun tahn8cheyeu8 papaume yeu, qut nean8waon, woh kukquoshwappém8.
9.4 Ishkont paguodche neg apitcheg Maecdonia pajeh wechogquean, kah namehukqueog matta kukquoshwoppeenáont, nenawun (matta nussim kenawun) woh nutakodchimun, wutch yeu annoaúsue waeenowáonk.
9.5 Newutche nutenantamup, ne wunnegen, nanompassumónat wemattinneunk, nag woh kenegonne peyaonukqunnáoont, kah negonne quoshauwehtamunat kumm8chekohtauongan8, ne wahteauogkup negonnáeu, nenan woh quoshwohteau, neyane wunnenehuwáe usseonk & matta iahchewontamwaeu.
9.6 Qut yeu nussin, noh ogguhsohkehteadt, pish ogguhse kepenum, kah noh moshohkehteadt, pish m8cheke kepenum.
9.7 Nish noh pasuk uttoh anantog nein magitch, matta mattantamwe, asuh newutche m8che ussenat, newutche GOD womonau wekontamwe magunutche:
9.8 Kah GOD tapenum ummishteauunat wame ukkitteamonteanitteaongash nogque en kuhhogkaont, onk nagwutteae mummishkhikqueog wame teanteaquassinish, woh kumm8chekohtomw8 nishnoh wunanakausuonk.
9.9 Neyansukwhôsik, Sepagenum, aninnumauau matchekuoh, wunnumwausseonk michemohteau.
9.10 Yeuyeu noh anummaont wuskannemuneash ohkehteaénoh, aninnumunk8k petukqunnunk wutch kummetsuongan8; kah mishehteung8k k8skannemunn88ash nish ahketeamukupash, kah muttaanteungk8k ummechummuongash kussampweusseongash.
9.11 Wenaeekeog nish noh teaguas en wame mishemagunat, ne ayimun tabuttantamauaongash GOD, nashpe nenawun.
9.12 Newutche ussenat yeu pumminum8onk matta webe wuttinnumauôun ne quenauhúkquehettit wunetupanatogig, qut mishummeechumu wonk nashpe monatash tabuttantum8ongash Godut.
9.13 Nashpe kukqutchhetteaongan8 yeu pumminnum8onk, tohsum8onáhettit God, newutche kummenuhke nosweetom8ongan8 wunnaunchem8kaonk Christ, kah newutche kummishe chachaubenumauongan8, kah wame in missinninnúh.
9.14 Kah nashpe kupeantamwanshhuk8ongan8 ne ahchewonumukqueóg, newutche mohsag wunneetupanatam8onk wutch Godut en kuhhogkaóut.
9.15 Tabuttantamauunach GOD, newutche matta woh konn8tamomuk ummag8wonk.
10.1 Yeuyeu nen Paul k8wehquetuma[u]unumw8 nashpe ummanunnisluonk, kah wunnanauussuonk Christ, nen weetomunóg nuppeánukukqus, qut nogkonunog nummishanum en kuhhogkaout.
10.2 Qut k8wehquetumaunnumw8, matta woh nummishánum8unat, weetomunóg, nashpe ne kuppahkewauhinnumw8, uttoh adt unnanta[m] num[m]ishônum8unónat nawhutche, nag, ohquanumukqeuag[i]g, onatuh pámushaog neyane weyausut.
10.3 Newutche tunkónogque nuppomushonan weyausut, matta nutayeuwehteamun neyane weyausut.
10.4 Newutche nutauwohteaongash ut nutayeuwehteaonganunnônut, matta weyausinn8ash, qut mogkiyeuash nashpeu GOD, n8kinnumunat mamonohkohtagish.
10.5 N8kohkonat weadteanittam8ongash, kah nishnoh qunnuhquodt, ne waápem8uk nehenwonche ayeuu[h]konne waheaonganit GOD, kah missinnohkonat nishnoh unnantam8onk n8swetauónat Christ.
10.6 Kah quoshwehtamwae ann8tônat wame mat n8swehtamôonk, ken8swetam8ongan8 mahche nnag.
10.7 Sun kit[ti]n natauwompatamunáoash woskeche adt nokquok? howan pabuhtanumont wuhhogkuh noh wadchiit Christut, yeuoh nehenwonche yeu wonk unnantaj, neyane wutchaiyit Christut, netatupe nenawun n8chipimun Christut.
10.8 Newutche tunkônogque m8cheke mushkoáon, papaume nupiahqutum8onganunnónut (ne Lord aninnumungqueog wutche weekekonittuonk, kah matta wutch paguanuonk) matta woh nutakodchu.
10.9 Woh nutogqueneunkqussinneat, kutt8weshannununaoont nashpe wussukwhongash.
10.10 Newutche 8sukuhwhongan8ash (n8waog) tuhkequanash kah menuhkiyeuash, qut wuhhogkae 8wetomewaonk n8chumwi, kah wuttinnont8waok mishanánumukquodt.
10.11 Yeuoh ne unnantaj, ne ónusseagish ut kutt8wonganit, nashpe wussukwhongash mo apeog, ne nuttinnu[ss]innean ut usseonganit wetomunog.
10.12 Newutche nukquehtamúmun n8weetogkemonanonut kenugke nag, asuh neyannunnónat nuhhogkanonog weche nawhutch nag waenomoncheg wuhhogkauh, qut nag quadwhahettit wuhhogkauh nashpe wuhhogkáuh, kah yayaninahettit wuhhogkauh nashpe wuhhogkauh, matta waantam8og.
10.13 Qut matta nenawun n8woweenoómun nish matta ohtan8gish nukqutwheganunnonut, qut neaunag quttuhwheg ne aninnumungqueog GOD, quttuhwheg ne masukkongqueog.
10.14 Newutche matta nukqunhoehtam8mun, onkoue ne ohtag nukqutwheganunnonut, onatuh mat masunnum8og, newutche nummahche peyaumun ne apeog wonk kuhk8tomuhkonat wunaunchem8kaonk Christ.
10.15 Matta nummishkouantamómun nish onkgoue ohtagish nukqutwheganunnónut: ongkatogig wutanakausuongan8oash, qut nutannoosimun, k8namptam8ongan8 nano mohsag, nenawun woh nummishhetteamun nashpe kenaau, neyaunag nukqutwheganun, m8cheke.
10.16 Kuhk8tomuhkonat wunauchem8kaonk wutohtimóneat ongkoue ohtag, kah matta ut muskouônat onkatog ubqutwhegunit, nish qu[a]guashwehtamukish wutch nunnutcheganonut.
10.17 Qut noh máskóadt, mushkôaj ut Lordut.
10.18 Newutche matta noh waeenómunk wuhhogkuh, tapeneauau, qut neh waeenômoncheh LORD.
11.1 Nukkodtantam kummukk8náununeánonut ogguhsese ut nutas8tuonganit kah wunnamuhkut mukk8naek.
11.2 Newutche nen numm8[s]itteamoéninúh papaume kenaau, nashpe manittôe m8sitteam8onk, newutche kukquoshomunnumw8 pasuk 8wessukiin, onk woh kuppasouunumw8, neyane pahke penomp ut Christut.
11.3 Qut n8wabis ishkont woh toh ut, neyane ask8k wunnompeukonomp Eveoh nashpe 8nompuwussuonk, netatupe kuttenantam8ongan8 woh aninn8e ámaehtoun pasukqunn88uk ne ohtag Christut.
11.4 Newutche noh paont kuhk8tomuhteadt onkatoge Jesusoh, noh matta kohk8tomwehteaog, asuh attumunóg onkatog nashauanit noh asquam attumuôog: asuh onkatog wunaunchem8kaonk ne asquam tapeneam8og; woh k8ne mukk8nóminneau.
11.5 Newutche nuttenantam matta wuttat n8sukaúoh kuhcheu Apostlesog.
11.6 Qut tunkônogque nummattant8won, qut matta ut wahteunteaonganit; qut kuppannuppe wahteauwáhunumun ut kenugke kenaau nish noh ut,
11.7 Sun nutussen togkussittassummuwaonk nuppéeheonat nuhhog, onk woh kummishteamw8, newutche kukkuhk8tomauonumw8, wunaunchem8kaonk God nannouwe?
11.8 Nummukk8kinnum8wontam onkatogish moeuwekomongash, nemunnumon onkquatunkash nag wutche, kutannummaununnaóont.
11.9 Kah wetomunog, kah quenahukquean, wanne howan nutunkquatunk8, newutche ne quenauwehikque, 8wemattinneunk wagig Macedonia, nag nuttinnumunkquog, kah nish noh ut n8wadchan nuhhog wutche k8weásséhhunnunaóont, kah ne nuttinne wadchanon nuhhog.
11.10 Neyane wunnomwayeuonk Christ appehtunkqueh, matta pish howan n8tamehúkk8 yeu wutch muskauaonganit ut wutohtuóut Achaiah.
11.11 Tohwutch? sun newutche matta k8womunn8mw8? God 8wahteaun.
11.12 Qut uttoh asee, pish nutussen, onk woh nuttummetahham wunnuhkôadtuonk, wutche nag kodtantogig wunuhkausuonk, onk woh nameheáog, ne adt muskauáhettit, neyane nenawun.
11.13 Newutche neg neanussitcheg pann8wáe Apostlesog, as8kekodteamoe anakausitcheg, agqheuncheg wuhhogkaóuh Apostle[s]umut Christ.
11.14 Kah matta monchanatam8onk, newutche mattanit nagum ogqueneunkheau wuhhogkuh wequaé Angelsut.
11.15 Newutche matta missano, wuttinninneumoh wonk ogquene[u]nkqussehettit sampweseae nohtompeantogig, 8hquayeumut pish neaunag wutanakausuongash.
11.16 Wonk nussim, Howan unnanumehkitch mattammog qut usseóg, anch ogque attumunegk mattammagwut, onk woh n8woweenoam ogguhse.
11.17 Ne an8wai, matta nutogque eyin wutch Lordut, qut onatuh mattammagwut, yeu menuhke woenoaonganit.
11.18 Newutche monaog meyausue wáeenotumwog, nen wonk n8woweenotumun.
11.19 Newutche wekontamwe kummukk8noamw8 mattammagwog, newutche kenaau k8waantamumw8.
11.20 Newutche kummukk8naumw8, howan pas8queog missinnáinneat, howan m8hukqueóg, howan amaunukquoóg, howan misheheunt wuhhogkuh, howan annehtóhukqueog kushkesuk8wóut.
11.21 Nussim papaume kekontuonk, onatuh n8chumweseog: qut uttoh adt howan menuhk8adt (nummattammagweyim) neen wonk nummenuhk8am.
11.22 Sun nag Hebrewsog? nen wonk: sun nag Israel?tsog[?] nen wonk: sun nah 8skannemunneoh Abraham? nen wonk.
11.23 Sun nah wunnohtompeantogomoh Christ? nummattammagweyim, nen m8cheke, nutanakausuongash nano monatash, nuttattagómitteaongash ánueyeu8ash: kupishagkinittuongash m8chekit nompe, nupp8wongash nompeyéu8ash.
11.24 Ut Jewséhtu, napanna tahshit nuteashunkamitteam yauunchag majish pasukqun.
11.25 Nishwudt mo nuttadtagkómit souwapuhquamash, pasukqut mo nukqussukquontahwhut: nishwudt mo sukquohhan kuht8nog, pasuk nukon kah kesuk nutapip monáiyeut.
11.26 Papomshónat m8chekit nompe nunukquodtut ut nippekontu, nunnukquodut mogk8kinnuácheg, ut nukquodtut ut nehenwonche weetohteamogig, ut nunukquodtut ut pen8e peantamunnat: ut nunukquodtut otanat, ut nukquodut touohkomuk. ut nukquodut kehtahhannit, ut nukquodut kenugke eiantukie wemattinneunk.
11.27 Ut sauwunnumunat, kah mishanakausuonganit, nohnompe askuhwhekonat, ut kodtupwunneat, kah kohkutt8nat, noh nompe mat meetseinat, quoshquodchinat, kah poskussinnat.
11.28 Anue onk yeush woskecheyeu8gish, ne nohkukongque asekesukokish, wunnanáwontam8ongan8 wame moeuwehkomonganog
11.29 Howan n8chumwesit, kah nen matta n8chumweseu? howan togkussittassuk, kah matta nen nutchikohsu?
11.30 Tohneit mos waéenowáon, onk n8wowenótum yeush papauméyeu8gish n8chumwesuonganit.
11.31 Manit kah Wut8shimau nul Lordumun Jesus Christ, noh m?cheme wunnanumit, wahteau matta nuppann8woh.
11.32 Ut Damaskus nananuaenin, agwe Aretas ketass8t, askuhwhekontam Damascene otan nashpe chippan8oh matwóoh, nukkodtohqunukquog.
11.33 Kah wutch kenogkaneganit, ut man8tat n8kompanit woskecheneutunkanit, kah nuppohquohwuttam wunnutchegash
12.1 Matta wunnegenninno wunnamuhkut waéenow[a]on, nunnontittum monom[ans]uongash kah wo[h]swunaúsikish wutch Lordut.
12.2 N8wáeh wosketomp apehtauonche Christ onkoue onk naboyaue kodtumm8, tohwuttin apin muhhogkat matta n8wauoh, asuh matta wuhhogkie, matta n8wauwoh, GOD 8wahteoun: noh ne anussit waápenau en nashwenu8g kesuk.
12.3 Kah n8waeh noh wosketomp, toh wuttinne wuhhogkiin, asuh matta wuhhogkie matta n8wauoh, GOD 8wahteoun.
12.4 Noh waapenau ut Paradisut, kah n8tam woh moh konn8tam8mugish kutt8wongash, nish náshkonunkquokish wosketomp 8weogquttumunat.
12.5 Noh ne ánussit woh n8wowenom, qut papaume nen matta n8woweenoóh, webe n8chumwesuonganehtu.
12.6 Newutche tukônogque woh nukkodtantumun waeenóon, matta woh nummattammag88, newutche n8nomwam, qut yeuyeu nen nutteashuwon, ishkont howan nutogquoantamunk, anue onk nen nógqueh, asuh ne n8tamiit,
12.7 Kah ishkont nutanue mishehet onk ne nukqutwheg, nashpe monák woshwunnumáadtuonk, mo nuttinninnumont k[o]us n8weyausut, wutann8naénu mattannit, nuttattagkomukqunat, ishkont nutánue mishehit onk ne nukqutwheg.
12.8 Yeu wutche nishwudt nunnanompassum LORD, onk woh nutamaéhtunkqun.
12.9 Kah nuttinnuk, nukkitteamonteanitteaonk kúttapeneunkqussin: newutche nummenuhkesuonk pahke menuhketeauun, ut n8chumwesuonganit, newutche ahche wekontamoe ain woh waeenoi ut n8chumwesuonganit, ne ummenuhkesuonk Christ woh quenohtau nuhhogkat.
12.10 Newutche nuttapeneam n8chumwesuongash, kekontuongash, quenahúk8wongash, woskehuwaongash, quequenauánum8ongash newutche Christ, newutche n8chumwesean neit nummenuhkes.
12.11 Nummattamag8 ut waeenoónat, kutchekqshasumw8, newutche woh n8woweenomit nashpe kenaau, newutche wanne teagquassinnit wuttat n8sukauoh kehche Apostlesog, tokônogque nummatteag8.
12.12 Wunnamuhkut ukkehkinneasuongash Apostle wutussenanash ut kenugke kenaau, ut wame manunissuonganit, nashpe kuhkinneasuongash, kah monchanatam8ongash, kah mishanakausuongash.
12.13 Newutche toh unne kutagwéyeumw8 onkatogunash moeuwehkomongesh, webe ne, matta weássuhhun8og? yeu ahquoantamiek matchenehuwaonk
12.14 Kusseh nishwudt nompe nahen kuppeyauunnumw8, kah matta pish k8weasséhunnumw8; newutche matta nunnatinneham8 kuttaihéoash, qut kenaau, newutche wunnechaneunk matta wadchanumauo8og 8chetuongan8uh, qut wutchetuonganog wutche wunnechan8oh.
12.15 Kah n8wekontamwe mahtshadtoh, kah nussauwunnum wutche kenaau, tunkônogque kumm8cheke womonnunneau, onk n8che ogguhse womonittean.
12.16 Qut nenaj, matta k8wéassehunnomw8, qut wanetúpeseon, k8neetupe tohqunnumw8.
12.17 Sun n8tadchásuonas howan ann8nogkus en kuhhogkaóont?
12.18 N8wehquetumauau Titus kah n8wechahtinop 8wemattinneuh, Titus wutadchasuwaas kuhhogkaoash? sunnummatta nuppomusháonnómunnónus nashpe nohnan nashauanit? nish nanannehtuongash?
12.19 Wonk, sun kuttenantamw8 nukken8tamauómun nuhhogkanónog? nussinnean ut anaquabit God ut Christut; qut wame nutussenánonash kumm8cheke womónunnumun, wutche k8wekekonitteaongan8.
12.20 Newutche n8wabis, ishkont peyôon, matta pish kuttine namuhhunn8unneáu neyan kodtantununóg, kah nen nenaméhimuk neyan matta kodtantam8óg, ishkont na penuanittuongash, ishkauanittuongash, musquanittuongash, mekonittuongash, muppishquanit anámuwaongash, kehkemwadtuongash, p8tôeongash, wogkouwehtongquo[d]tash.
12.21 Kah ishkont wonk peyôon num-Manitt8m woh kutóhhohpahik8 kenugke kenaau, kah woh nummauhéonat monaog mahche matchesecheg, kah asquam neuantam8gig wunnishkeneunkqussuongan8, kah mamussuongan8, kah nanwunn8dsquauongan8 nish asehetticheh.
13.1 YEU nishwudt kuppeyaon8ongan8, ut wutt8n8wout nesuog asuh nishuog wauwacheg nishnoh kutt8wonk menuhketeaúun,
13.2 Negonne kutáunnunáóh, & kukquoshae aninnunnaoh, onatuh wetomunóg nahohtôeu, eyeu matta apeon, n8sukuhwhôog neg mahche matchesecheg, kah wame onkatogig, wonk peyôon, matta pish nummukk8naoog.
13.3 Nateuh natinneahhamóg nuppohquttumunat Christ, ukkutt8hkonat ut nuhhog[k]at, ne nogque en kuhhogkaóont matta n8chumwano, qut missi ut kuhhogkaóont.
13.4 Newutche tukonogque mo pummetunkapunauwon nashpe n8chumwesuonk, onk onch nashpe pomantam ummenuhkesuonk GOD, newutche nenawun wonk n8chumwesuonóun, qut pish n8weche pomantam8móun, nashpe ummenuhkesuonk GOD. nogque en kuhhogkaóut.
13.5 Natt8tumok kuhhogkaóog toh kittinne wunnamptamunneau, qutchehuk kuhhogkaóog, sunnummatta k8waheomw8 kuhhogkaóog, noh Jesus Christ kutappehtunkquneau kuttuma pogkenittuwaenueog.
13.6 Qut nuppabuhtantam pish k8wahteomw8 nenawun matta pogkenitcheg.
13.7 Eyeu nanompassum GOD matta kummatcheseinnáoont, matta woh nogqussúmun tapeneôdtinneat, qut woh kutussemw8 ne sampweyeu8k, tunkonogque nenawun neyane pogkenitcheg:
13.8 Newutche woh mat toh nuttinteaómun wunnamuhkuteyeuuk, qut wutche wunnamuhkuteyeuuk.
13.9 Newutche n8wekontamumun nenawun n8chumweseog, kah kenaau manuhkeseog, kah yeu wonk nukkodtantamunan, kuppánnuppe wunnetuonk.
13.10 Newaje yeush wussukhum mat apeon i[s]kont wetomunog, woh nutauwohteam kenésuonk, neyane ne menuhkesuonk GOD anumiit, wutch wekekonittinneat, kah matta wutch paguaninneat;
13.11 Maumachish nematog nahanushak, pannuppe wunnet8k, wutt8anatam8k, weechetahhodtegk, wunnohteagk, kah womoausue kah wunnohteae GOD pish k8wetomuk8h.
13.12 Wonkquttegk nashpe wunnetupantamwe wutchipwussittupukanawutuonkanit
13.13 Wame wanetupanatogig k8wonkumuk8wóog.
13.14 Ukitteamontean?tteaonk Nul-lordumun Jesus Christ, kah 8womoausuonk GOD, kah 8wetomuwaonk Nashauanit wetomuk8k wame. Amen.
Epilogue 
