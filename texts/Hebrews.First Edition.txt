1.1 GOD, noh m8chekit nompe, kah m8cheke chippée k8n8nomp wut8shineuh nashpe quoshodtumwaenuog.
1.2 Yeush maumachish kesukodtash kukken8nukqun nashpe Wunnaumonuh, neh kahtimoncheh nompenu[à]onk nish$noh$ut, neh nashpe ayikupoh wonk muttaokeash.
1.3 Noh sohsum8ontog wussohsumóonk, kah piuhsuke aununkqutche, kah quaqununuk wame teanteaquasinish, nashpe ummenuhkesue wuttinnowaonk, nagum nussé pahketeunk kummatcheseonganunonash, appu wuttinohkôunit qunnunkqueu ketass8t.
1.4 Ne an8hque ánuenéhit onk angelsog, neyane nashpe nompenuáonk, attumunum m8cheke wunnewesuonk onk nag.
1.5 Newutche uttiyeu angelsoh tohutt8che [á]nonche, Ken nunnaumon, yeu kesukok n8naumonì kuhhog? Kah wonk, Noh nen 8shoh, kah noh nunnaumon.
1.6 Kah wonk, pas8ont wunnegonnaumonuh en muttaohket, n8wau, Kah wame wutangelsumoh God waussumáhettich.
1.7 Kah papaume angelsoh n8wau, noh wanashauanitt8mohkauont angelsoh, kah wuttinneumoh wunnashqunnanumwàheuh.
1.8 Qut en Wunnaumonat n8wau, kutappuonk woi God, micheme kah micheme ohteau, sampweusseáe togkodteg, wuttogkodteg kukkehtass8tamóonk.
1.9 K8womontam sampweusseonk, kah kussekeneau matcheseonk, newutche God, kum-Manitt8m kussesequnuk, nashpe wekontamwahuwae pummee, ánue onk k8weechayeumoncheg.
1.10 Kah ken Lord ut weske kitchissik k8nohtop quenohtag ohke: kah kesukquash wutanakausuonk kenutchegash.
1.11 Nish pish àwakompanom8ash, qut ken kummichemap: kah nish pish nukkonneyeu8ash, neyane hogk8onk.
1.12 Kah onatuh hogk8onk pish kuppapashkinnumunash, kah nish pish penowinungqutteash, qut noh nan ken, kah kukkodtum8mash mat pish mahtshanoash.
1.13 Qut uttiyeu wutangelsumoh tohutt8che auont, apsh ken nuttinohkôunit, nô pajeh kutóhpanèhkennat kummatwomoh?
1.14 Sunnummatta nag wame wuttineumoe nashàuanitt8og, ann8nóog nah wunnánaúnnaóut, neg pish nompenukeg wadchanittuonk.
2.1 NEwutche woh ánue m8cheke kutahch8wussittamumun yeush n8tamagish, ishkont toh utt8che ásitch8anash.
2.2 Newutche ne wuttin8waonk, nashpe ket8hkahettit angelsog, menuhkohtagis, kah nish$noh panneusséonk, kah mat n8swehtamóonk attumunum8m8 piúhsuke onkquatunk.
2.3 Uttoh woh kittinne pohquohhumunan, mishanantamog ne mohsag wadchanittuonk, ne negonne n8che kôdt8kontukup Lord, kah kummenuhkehteunkqunnan, nashpe neg n8tauwonche.
2.4 God wonk nah 8wauwaontamauoh, nashpe kukkinneasuongash kah monchanatam8ongash, kah nashpe m8cheke chippe monchanatamwe usseongash, kah ummag8ongash wunnetupanatamwe Nashauanit, neyaûnag nehenwonche wuttenantam8onk.
2.5 Newutche wutangelsumut matta agwappéhteaou muttaohke ne paóm8ug, papaume ne án8wáog.
2.6 Qut pasuk, ut nequt chippiyeuut wauwau, n8wau, teaguas wosketomp, ken mehquanuma[d]t, asuh wosketomp wunnaumonuh ken natauwahadt?
2.7 Ogguhsese kuttiuhquonkqueh onk neg angelsog, kutchetuhquabin nashpe sohsumóonk kah quttianittuonk, kah kuppon wunnànauunumunat kenutchegane ànakausuongash.
2.8 Kutagwe ponamau wame wusseetut, newutche, wame agwe ponuk, matta teag usque, ne matta agwe ponamauóut, qut yeuyeu, asquam naum8mun wame teanteaguasinish agwe ponamauónash.
2.9 Qut nauómun Jesus, noh ogguhse tiohquonkhettup onk angelsog, nashpe wutchequnehtamóonk nupp8onk, kah chetuhquabenau nashpe sohsumóonk kah quttianatuonk, onk woh noh qutchehtam nupp8onk, nashpe ukkitteamonteaniteaonk God, wutche nishnoh wosketomp.
2.10 Newutche wuttapeneunkqussin, noh wajeh ayeuug wame teanteaquasinish, kah nashpe nagum wame teanteaquasinish ohtagish, pas8ont monaoh wunnaumonuninneuh en sohsum8onganit, pannuppehéonat 8wadchanuae ummugquompom8oh, nashpe chequnehtam8ongash.
2.11 Newutche noh waneetupanatamwahuwadt, kah neg waneetupanat[a]mwahetcheg, nag wame pasuk88og, newutche yeu, matta akodchu wuttinnónat neematog.
2.12 N8wau, n8wahteauwáhuwam k8wesuonk, en neematut, na nashaue moeuwehkomonganit kuttinn8hhomaush tabuttantam8ongash.
2.13 Kah wonk, Noh n[u]ppabuhtanum: kah wonk, Kusseh nen, kah mukkiog neh God anummiitcheh.
2.14 Neit newutche mukkiog neg weeche nuhwadtinukig weyaus kah wsqueheonk, nagum wonk nehenwonche noh weeche nuhwuttinnum ne nan, onk nashpe nupp8onk woh paguanau neh ahtouunutche nupp8ongane menuhkesuonk, noh, mattannit.
2.15 Kah woh nah uppohqohhwhunuh, neh wabesuontamunutche nupp8onk, nisahkepomantamunit, agwapehtamwog missinnóowonk.
2.16 Newutche wunnamuhkut, matta wutogqueuh angelsut, qut 8skannemunit Abraham.
2.17 Newutche woh ogqueneunkqheau wematuh nish$noh$ut, onk noh woh monaneteae kah pabuhtánumwe negonne sephausuaen, ut nish wadchiyeuugish Godut, wunnohteataúunat ummatcheseongan88ash missinninnuog.
2.18 Newutche nagum chequnehtog, quajhit, noh tapenum wuttannumauónat neh quajhetcheh.
3.1 NEwutche, wunnetupanatamwe nematog, noh wadtinukig kesukque wehquetuonk, natwónam8k Apostle kah negonne sephausuaen, noh samp8waónogut, Jesus Christ.
3.2 Noh wussampweunneheuh, noh kahtimoncheh, neyane wonk Moses sampwenehteunk ut wame wekit.
3.3 Newutche yeuoh anue ogquanumukqussu wuttapenumunat sohsumóonk, onk Moses, newutche noh áyik wetu, ánue quttianumukqussu, onk ne wetu.
3.4 Newutche nish$noh wetu ayimuk nashpe howan wosketomp, qut noh ayik wame teanteaquassinish, noh God.
3.5 Kah Moses wunnamuhkut sampweussu ut w[a]me wetuomut, neyane wuttinneumun, wutch wauwaonk nish kân8tamukish ompetak.
3.6 Qut Christ neyane wunnaumóniin nanawunuk nehenwonche wek, noh week kenawū menehkinnumog menuhkannoósue kah weekontamoe annoósuonk, mánuhkag en wohkukquoshinit.
3.7 Newutche ne an8wadt wunnetupanatamwe nashauanit, yeu kesukok n8támog 8wadtauatonkqussuonk.
3.8 Ahque menehketeau8k kuttahh8woash neyane ut m8hm8squeaonganit, ut qutchhuwae kesukodtut, ut touohkomuk.
3.9 K8sh8wóog quajhehettit, quasukaihettit, kah naumwoh nutanakausuongash yauunchage kodtumwae.
3.10 Newutche numm8hm8sqhikqunah ne pometuonk, kah nussip nag nagwutteaeu panneunnantamwog ut wuttahh8wout, kah matta wahteauog nummayash.
3.11 Neit nutchekeyeuwam ut nummusquātamunat, matta nag pish petutteauóog nutanwosinn8onganit.
3.12 Nannukqussek neematog, ishkont howa kenaau pann8wohtamwe matchitteahhau, âmait wutch pomantamwae Godut.
3.13 Qut asekesukokish wehquetumáattegk, ne asowetamuk yeu kesukok, ishkont howan kenaau menehkheau nashpe wutas8kekodteamoe matcheseonk.
3.14 Newutche nuhk8tnumwáhetteamun Christ menuhkenumog waj kutchissik kummenuhkannoósuonganun, en woh kukquohshinit.
3.15 Ne an8womuk, yeu kesukok n8tamog 8wadtauatonkqussuonk, ahque menehketeau8k kuttahh8woash, neyane ut m8hm8sqhuaonganit.
3.16 Newutche nawhutche n8tamwehettit m8m8sqhuôpanneg: qut matta wame sohhogig wutch Egypt nashpe Moses.
3.17 Qut how[a]ne m8hm8sqheukqus yauunchage kodtumwae? sunnummatta nag matchesecheg, nag wuhhogkauh pánshonit ut touohkomuk?
3.18 Kah howane chadchekeimus, matta uppetutteáenéinat wuttanwóhsinn8onganit qut neh matta wanamptamunegeh.
3.19 Neit kenaumumun matta woh tapenum8og petukkon, newutche pann8wohtam8onk.
4.1 NEwutche wabesettuh nakodtumungqueog quoshodtuonk petukonat wutanwósinn8onganit, ishkont howan kenawun nahtitteau wunn8nunnumunat.
4.2 Newutche wunaunchem8kaonk kukkuhk8tomonteamunnónup neyane nag: qut kutt8onk ne kohk8tomauut matta 8chiéinneau, newutche matta kenukshano wunnamptam8onganit en nag n8togig.
4.3 Newutche nenawun wanamptamogish nuppetutteamun anwôsinn8onganit, neyan8wop, neyane chadchekeyeuwau[m]p musquantamon, nag petutteahettit nutanwósinn8onganit, tokónogque[!] anakausuongash pakojteausupash wutch waj quenohtag muttaok.
4.4 Newutche n8wau ut nequtchippiyeuut papaume nesausuk tahshikquinogok, yeu, kah God anwohsin nesausuk adtahshikqinogok, wutch wame wutanakausuonganit.
4.5 Kah yeu wonk ut; pet[n]tteáhettit nutanwósinn8onganit.
4.6 Newutche pohquttumuk nawhutche mos petutteaog, kah nag negonne kohk8tomauutcheg, matta petutteau8og newutche pann8wohtamôonk.
4.7 Wonk, kéhtikqunogketam, n8wau, nashpe David, yeu kesukok, mahche ne n8adtut att8cheyeu8k, neyan8wómuk, yeu kesukok n8tamók 8wadtauatonkqussuonk, menehketea8hteok kuttahh8óash.
4.8 Newutche Jesus noh anwohsimmóus, neit matta woh missohwhou ompetak, onkatog kesukódtut.
4.9 Newutche ne ohshohteau wutanwósinn8ongan8 ummissinninneumoh God.
4.10 Newutche noh petutteadt wuttanwôsinn8onganit, noh wonk ahqueteau nehenwonche wutanakausuongash, neyane God wuttaiheit.
4.11 Newutche menehkenitteontuh kuppetakonanonut ne anwohsinôonk, ishkont howan penushau, neyaûnag ne nan pann8wohtamôe ushettuonk.
4.12 Newutche wuttinn8waonk God kenuppeyeu8, kah menuhki, kah m8cheke kenai onk ne étaaskequok togkodteg, kânukkashunk, chepehtauwhónat keteahogkou kah nashauonk, kah ónohquesuongash, kah wein, kah wunnaumun wuttenantam8ongash kah ukkesantam8ongash metahhut.
4.13 Kah wanne owaas qut wame pahke nogqussuog ut anaquabit, kah wame teanteaguasinish púhshkottàash kah w[ô]shwohtaash, ut wuskesukqut, noh weogkeheogut.
4.14 Neit newutche wadchanogkut masukkenuk negonne sephausuaen, noh áont ut kesukqut, Jesus Wunnaumonuh God, menuhkenumuttuh kussamp8aonganun.
4.15 Newutche matta n8wadchanómun negonne sephausuaen, noh matta woh masunnómut nashpe amádtamunat ken8chumwesuonganunnonash, qut nish$noh$ut qutcheheau, neyane nenawun, qut matta matcheseonganu.
4.16 Newutche matta qusháe peyóontuh kitteamonteanittuonk wutappuonganit, onk woh kutattumunumumun monaneteaonk, kah woh kenampteomun kitteamonteanitteaonk, woh kutannumunkqunnan quenauwâhikqueog.
5.1 NEwutche nihnoh keihche sephausuaen pepenauut wutch wosketompahtu, noh kehtimau en wosketompahtu, papaume nish wadchiikish Godut, onk woh sephàusu naneeswe mag8ongash kah sephauausongash wutche matcheseongash.
5.2 Noh woh kitteamonteanumau as8kinitche, kah nag panneaoncheg, newutche nagum wonk weénuhkunk n8chumwesuonk.
5.3 Kah newutche yeu, woh sephausu wutch matcheseonk, neyane wutch missinninnúh, netatuppe wutch wuhhogkuh.
5.4 Kah matt[à] howan wunnemunnumwontamauóon wuhhogkuh yeu quttianittuonk, qut noh wehkomut nashpe God, neyáne Aaron.
5.5 Netatuppe wonk Ch[t]ist, matta sohsum8aunshóou wuhhogkuh, ayeuónat negonne sephausuaen, qut noh ánont, ken nunnaumon, yeu kesukok k8naumòniimsh.
5.6 Neyane wonk n8wau onkatuk chippiyeuut, ken sephausuaen micheme, neyaûnag ukkuhk8wáonk Melchisedek.
5.7 Noh 8weyausue kesukodtumut, maguk peantam8ongash, kah wehquetum8ongash, weeche menuhke mauonk, kah mussippeguash, en noh tapenuk 8wadchanónat wutch nuppunat, kah wutch n8tauon ne quohtog.
5.8 Tokônogque wunnaumoniin, qut netuhtau n8swetamóonk nashpe nish chequnehtogish.
5.9 Kah pannuppehit, noh waj kutchehteauwahet micheme pomantamóonk en wame neg n8sweetauoncheg.
5.10 Wehkomau nashpe God negonne sephausuaen, neyaûnag ukkuhk8waonk Melchisedek.
5.11 Noh papaume monatash an8wáog, kah siogkodtash ket8hkontamunat, newutche kenaau kukkogkopsomw8.
5.12 Newutche kuttitt8cheayeum8wôut, woh kukkuhk8tomwehteaeneumw8, kukquenauwehikkumw8 howan wonk kukkuhk8tomunkqunnàout uttiyeush negonahtogish ukkuhk8tomuhteaongash God, kah kenaau keyaneyeumw8 noh quenauwehikquit sogkodtunk, kah matta menuhki meechum.
5.13 Newutche nishnoh pasuk auwohteadt sogkodtunk, noh matta netuhtauon sampweusseáe wuttinn8waonk, newutche noh mukkies.
5.14 Qut menuhki mechum wutchayeumo neg kahchèeiyeuutcheg, neg nashpe wutauwohteaongan8, wutch 8wahteauongan88ash wutauwohkonáoash, wahteauunat naneeswe wanegik kah machuk.
6.1 NEwutche paumuhkomunat negonohtagish ukkuhk8tomuhteaongash Christ ongkoue ontuh en pannuphettuonganit, matta wonk wuñishitteauunat ne q[n]enohtag aiuskoianatamôonk wutch nupp8e anakausuongash, kah wunnamptam8onk nogque en Godut.
6.2 Kutchessumóe kuhk8tomuhteaongash, kah ponamunat menutchegash, kah wutomohkeongan8 napukeg, kah micheme wussittumòonk.
6.3 Kah yéu nutussenan, unnantog God
6.4 Newutche nôshkonúnkquodt, neg mahche wequáiyeukauutcheg, kah quodjtogig kesukque mag8onk, kah wadtinnumwáhetcheg wunnetupánatamwe nashauanitt8h.
6.5 Kah quajtogig wunne wuttinnowáonk God, kah ummenuhkesuongash muttaok paaum8ug.
6.6 Nag penusháhettit, wuskeheonat en aiuskoianatam8onganit: newutche wonk pummetonkapunauwáog ut wuhhogkaóut wunnaumonuh God, kah 8wohshwe ushpunnàmohéouh.
6.7 Newutche ohke wadtattog sokanon, hohtôeu nóhkukkongquit, kah tannegik moskehtuash tapeneunkque neg wanteunkeg, attumununum8m8 wunnanitteaonk wutch Godut.
6.8 Qut ne adtanneghettit assinnekôussôg, kah kôussog, pogketamun, kah pas8kom matchenittuonk, 8wóhkukquoiyeumut chikkohsuonganu8.
6.9 Qut womonogig, nutannoòsimun negonne wanegigish papaume kenaau, kah nish weechadtam8m8ugish wadchanittuonk tokónogque yeu nussinnean.
6.10 Newutche God matta pannewausseu, 8wananatamunat kutanakausuongan8, kah k8womoausue anakausuongan8, ne nahtitteaog nogque en 8wesuonganit, mahche aninnumauogish wunneetupanatogig, kah kittinnumau[ô]unnáoash.
6.11 Kah nukkodtantamumun nishnoh pasuk kenaau wunnahtuhkonat ne nan menuhke usseonk, wutch pahkontamwe annoósuonk, en wohkukquoshinit.
6.12 Ahque sesegenam8k, qut nag asuhk8k neg nashpe wunnamptam8onk, kah manunniyeuonk ahtóog quoshodtuongash.
6.13 Newutche God quoshomont Abraham, newutche matta nashpe chekeyeuwaau ánue magugish, chadchekeyeuau nashpe wuhhogkuh.
6.14 N8wau, wunnamuhkut wunánumunon k8nanumush, kah muttaonhennon kummuttaánhesh.
6.15 Kah neit mahche manunne chequnehtog attumunum quoshodtuonk.
6.16 Newutche wosketompaog wunnamuhkut chadcheyeuwaog nashpe mâgágish, kah menuhketeaue chadchekeyeuaonk ne wohkukquoshik wame penuánittuonk kenugke nagoh.
6.17 Ne adt, ànantog God m8cheke nahtikônat, en nag nompenukeg quoshodtuongash, mat pen8uneunkquodt[i]n8k ukkesantamóonk, ummenuhkehteauun nashpe chadchekeyeuwaonk.
6.18 Onk nashpe neesinash matta pen8uneunkquodtin8gish, ne woh adt [n]shshkónunkquok God uppann8wónat, woh nutattumunumumún menuhki wekontamóonk, áusishóog spuhh8waonganit, menuhkinnumunat annoósuonk, ne ohtag anaquabeog.
6.19 Yeu annoósuonk n8wadchanumunau neyane ukkenuhquab keteahogkou, naneeswe papa[n]e kah menuhke, kah ne petutteaum8ug ne ohtag anomut onkwhonganit.
6.20 Uttoh en, noh negonshont nuppetutteaaunshhikqun, Jésus negonne sephausuaenúhut micheme, neyâunag ukkuhk8wâonk Melchisedek.
7.1 NEwutche yeuoh Melchisedek ketass8t Salem, wussephausuaenumoh anue quanunkquapit God noh nogskauomp Abrahamoh, quashket wutch wunnushaonganit ketass8tamwoh kah wunnánumomp.
7.2 Neh Abraham wonk anumauompuh piukque chippag wame, negonne, nauwuttam8m8 sampwe usseae ketass8t, kah nahohtôeu, wonk ketáss8t ut Salem, ne nauwuttamun wunohteáe ketass8t.
7.3 Wanne wut8she, wanne wutokase, wanne ontseu, matta kutchissininno kesukodtash asuh wohkukóe pomantamóonk: qut tat[ú]ppehheau wunnaumônat god, nagwutteae sephauseinnu8.
7.4 Nano natwontam8k toh an8hque missugkenuk yeuoh, en noh kah Patriark Apraham, wuttinnumau piukque chippak sequttahhumukish.
7.5 Kah wunnamuhkut neh wunnaumoniitche Levi, neg attumunukeg sephausue aninausuonk, ahtòog naumatuonk attumunumunat piukque chippagish wutch missinninnúut, neyaûnag naumatuonk: n$ne wutch wemattittuonk, tokônogque wutch ontseneu wussekonohtogqut Abraham.
7.6 Qut noh ontseet matta chippogkémo wutche nahoh, noh attumunum piukque chippagish wutche Abrahamoh; kah neh 8nanumuh, noh ohtunk quoshodtuongash.
7.7 Kah matta howan yeu uppanne uttam8un, peississit wunnánumau nashpe masugkenutcheh.
7.8 Kah yeuut nupp8e wosketompaog attumunumwog piukque chippag: qut naut noh attumunum noh papaume wauwadt, keteau.
7.9 Kah neyane woh an8wi, Levi wonk noh attumunuk piukque chippagish, ôadtehteau piukque chippag, ut Abrahamut.
7.10 Newutche ash appeup ut wussékonohtogqut 8shoh, Melchisedek nogskouont.
7.11 Newutche nag pannuphit nashpe Leviticale sephausuonk (newutche ne agwe misinninnúog attumunnumwog naumatuonk) tohwutch nano quenahikk8m88k onkatog sephausuonk woh waabpemouk, neyaunag ukkuhk8waonk Melchisedek, kah matta woh hettam8un neyaûnag ukkuhk8waonk Aaron?
7.12 Newutche sephausuonk ôs8wunumuk, m8che mos wonk naumatuonk òs8wunnau.
7.13 Newutche noh nagum papaume yeush weogquttumu, wutchayeu onkatuk chippan8wonk, ne adt wanne howan nanauwontam8k Altar.
7.14 Newutche pahk8wahikquodt nul-Lordumun ontsu Judah, ne papaume chippan8wonk, Moses wanne teag n8wó8, p[á]paume sephausuonk.
7.15 Kah wonk ánue pahke wahikquodt, newutche neyanussit Melchisedek, wonkatog waabu sephausuen.
7.16 Noh matta ánheont neyane wunnaumatuonk weyausue an8team8onk, qut neyáunag ummenuhkesuonk michemohteae pomantamòonk.
7.17 Newutche wauwau, ken sephausen micheme, neyaûnag ukkuhk8wáonk Melchisedek.
7.18 Newutche wunnamuhkut ne negonshóm8uk matchteauun newutche wunn8chumwesuonk, kah mat 8chaiyeonk.
7.19 Newutche naumatuonk mat teag pahketeau8, qut paudtóonk wanegik annoósuonk, ne ussem8, ne nashpe pas8tshaog in Godut.
7.20 Kah newutche mattà ne toh$ut chadchekeyeuwaonk sephausueneheau,
7.21 (Newutche yeug sephausuenúog mô ayeuwóog ne toh ut chadchekeyeuwaonk, qut yeuoh nashpe chadchekeyeuwaonk, nashpe noh anomp, Lord chadchekeyeuwau, kah matta àuskoiánatam8, ken sephausuen micheme, neyaunag ukkuhk8waonk Melchisedek)
7.22 Neyanetàtuppe, Jesus ôadtehteanshehteaheau wanegik Testament
7.23 Kah nag mo wunnamuhkut monaog sephausuaenúog, newutche nag matta nagwutteahtauóog, newutche nupp8onk.
7.24 Qut yeuoh newutche michemappu ahto matta papénomunkquodtinn8g sephausuonk.
7.25 Newajeh wonk tapenuk pannuppe 8wadcha[n]onat, neg paáononcheg Goduh nashpe nagum, newutche micheme pomantam noh uppeantamwanshonat.
7.26 Newutche noh neànussit sephausuaen kuttapeneunkqussinnean, noh waneetupanatog, mat woskhúwog, mat niskhuwog, chapehtauont matcheseaenuh, anue qunnunkqhit onk nish kesukquash.
7.27 Noh matta quenauhik8k, neyane yeug negonne sephausuenúog, asekesukokish sephausinat, negonne wutch nehenwonche ummatcheseongash, neit wutch missinninnuh: newutche pasukqut yeu wutussenáh, sephausit wuhhogkuh.
7.28 Newutche naumatuonk n8chumwesunutche wosketompuh wussephausuenéheuh, qut chadchekeyeuwae wuttinn8waonk, ne wutúhshit naumatuonk, wunnaumonuh sephausuenúheont, noh pánnupéhet micheme.
8.1 NAno nish weogquttumagish, yeu maohtag, nohnan k8sephausueneùmunnean, noh apit wuttinohkôunit wutappuonganit ketass8t ut kesukqut.
8.2 Nohtompeantog ut waneetupanatamwe yeu8gish, kah ut wunnamuhkut pummuwuttauwaèkomukqut, ne Lord kesteunk, matta wosketomp.
8.3 Newutche nishnoh negonne sephauausuaen ayik, woh magunat mag8ongash kah sephausuongash, newajeh yeuoh wonk m8cheke mos ahtunk woh sephausit ne teaguas.
8.4 Newutche noh wutch apit ohkeit, matta woh sephausueneueu, n[é]wajeh nag sephausuenúhettit neg magukég mag8ongash neyanussit naumatuonk.
8.5 Nag n[â]nawunukuppanneg ne aggehteomuk kah wutonkawohtomut kesukque teaguassinish, neyane M[o]ses kehtimomukup nashpe God, kodayik pummuwuttauwaekommuk, newutche (n8wau) naish kittinteauuneat wmae, neyanteausik ne kahtimunumukup ut wadchuut.
8.6 Qut yeuyeu yeuoh attumunum m8cheke wanegik nohtompeántogain, neyane tatuppe noh wunnohteayeuwaénin ut wanegik wunn8waonk, ne manuhkehteomukup ut anue wanegikish quoshodtuongash.
8.7 Newutche ne negonne wunn8waonk, matta tohhen matchittenogus, neit matta woh nattinneham8un toh woh ohtag nahohtoéyeuuk.
8.8 Newutche machenauont n8wau, kusseh, kesukodtash peyaum8 (n8wau Lord) ayimon wuske wunn8waonk ut wekit Israel, kah wekit Judah.
8.9 Matta neyane wunn8waonk ne áyimauogkup 8sh8wouh ne kesukoh anunog wunnutchegan8wout sohwésagkompagunnonut wutch Egypt, newutche mat nagwutteanumwog n8n8waonk, kah matta nunnanauanumoog, (n8wau Lord)
8.10 Newutch yeu wunn8waonk ne ayim ut wekit Israel, mahche yeush kesukodash n8wau Lord, nuppon nuttinnaumatuonganog wuttenantam8ongan8out, kah n8sukkuhhumunash ut wuttahh8wout, kah nen um-Manitt8m8oh, kah nag pish num-missinninnumog.
8.11 Kah nag matta pish kuhk8tomauoóog nish$noh howan wetatteamunguh kah nishnoh howan wematoh, n8waog, waheuk Lord, newutche wamé pish n8wahúkquog, wutche papeississitcheg, onk yéan matikkenukeg.
8.12 Newutche nummonanetam uppanneseongan8, kah ummatcheseongan8oash, kah uppanneseongash, matta wonk nummehquoantamóunash.
8.13 Newutche án8wadt, wuske wunn8waonk, ayimup negonne nukkôneyeuuk; kah ne nano n8chumwag, kah negonneayeu8k, ne pakodche mahtsheau.
9.1 NEit wunnamuhkut negonne wunn8waonk ahtauom8p waussumwae kuhk8waongash muttaohkeé pummuwuttauwáekommuk.
9.2 Newutche pummuwuttauwae-kommuk kesteauseup, negonne naohtagkup, wequananteganohtugk, kah table, kah nahtitteae petukqunneg, ne asowetamuk wunneetupanatamwekómuk.
9.3 Kah ongkouwe nahohtôe onkwhonk wetu ne ásowetamuk ánue waneetupanatamweyeu8uk.
9.4 Na ahtop golde censer, kah wunn8wae Ark, ogquodtuhsu gold waeenu, ne ut golde wiskq naohteau manna, & Aaron upogkomunk ne neekik, kah neenash wunn8wae tableash.
9.5 Kah waabése sohsumóe cherubimsog ongkouohtahhamwog monaneteae wutappuonk, nish matta woh yeuyeu nutchippe missohham8unánonas.
9.6 Nano yeush yeu án kuhquttumuk, sephausuenuog yeoyatche petutteáog negonne kommuk, kesteauunat waussumáonk God.
9.7 Qut nahohtôohtag, negonne sephausuaen wunnusse petukon, pasukqut nishnoh kodtum8, matt[a] ne toh ut musqueheonk, ne sephausit wutche nagum, kah wutch ummatcheseongan88ash missinninnuog
9.8 Wunnetupanatamwe nashauanit yeu wuttinnauwuttamun, may [â]nshik 8neetupanatam8m wunneetupanatamwe-komukqut, asquam wahteauwahuwaan, negonne pummuwuttauwaekomuk ash ohtag.
9.9 Ne kuhkinneasuonganu8gkup ne ahquompak; ne adt maghéttit mag8ongash & sephausuongash, nish matta pannupehik8unash noh waussumont ne papaume metahhannit.
9.10 Nish webe meechuongash, kah wuttattam8ongash, kah m8che pumme kutchissittauongash, kah weyausue kuhk8waongash ann8togish nô pajeh wuskehteauonganit.
9.11 Qut Christ peyont negonne sephausuenin papaume wanegigish paaum8igish: nashpe ánue mohsag kah pannuppeyeuuk pummuwuttauwae komuk mat waj kesteaómuk menutcheganit, ne matta nashpe yeu wekitteaonk.
9.12 Asuh matta nashpe goatse asuh kalfe wusqueheonk, qut nashpe nehenwonche 8sqheonk, pasukqut petutteaup ut wunnetupanatamwe ayeuonganit, attumunumwanshikqueog micheme manouwhuttuonk.
9.13 Newutche tohneit 8squehongan8 bulsog kah goatsog, kah kowshine pakque, seáh[á]uk ut ne nishkeneungquok, wunnetupanatamwahtunk pahketeauunat weyaus.
9.14 Toh nukkuhqueu anue, 8sqheonk Christ noh nashpe machemapit nashauanit, sephausu wuhhogkuh en Godut, matta chohkéseoh, pish pahkheau kummetahhannitt8m8uh wutch nupp8e anakausuonganit, waussumónat pomantamwae God?
9.15 Kah newutche yeu, noh wunohteahuwaénin ut wuske testament, onk nashpe nupp8onk, man8humúnat matcheseongash, ut agwe negonne testament, nag wehkomutcheg, woh attumunumwog quoshodtuongane michemohtag ahtóonk.
9.16 Newutche toh ohtag Testament, na mos wunnamuhkut wunnupp8onk noh áyik Testament.
9.17 Newutche Testament menuhki mahche nuppehettit wosketompaog, qut wanne menuhkáno noh ayik Testament pomontog.
9.18 Newutche wonk negonne Testament matta aninnumauóuh God ne toh ut wusqueheunk.
9.19 Newutche Moses kôdt8kontog nish$noh an8team8onk ut wame missinninnúut, neyanussit naumatuonk, neemunum wusqueheunkan8 kalfsog & goatsog, weeche nippe kah purple w8ll, kah hysop, kah wusseauhkon na neeswe wussukwhonk, kah wame missinninnúog.
9.20 N8wau, yeu 8sqheonk Testament ne God anumunkqueog.
9.21 Nano seaûhteau wusqueheonk naneeswe pummuwuttauwae-komuk, kah wame waussumuwae auwohteaongash.
9.22 Kah ómog wame neanussit naumatuonk, pahketeauunash nashpe wusqueheonk, kah matta seahham8muk wusqueheonk, wanne ahquoantamóadtuonganunn8.
9.23 Newutche m8che mos onk neagwutteomukish nish wadcheeiyeuugish kesukqut, woh pahketeauunash nashpe yeush; qut nish wadcheeiyeugish kesukqut, nashpe anue wunnegugish sephausuongash onk yeush.
9.24 Newutche Christ matta petutteaou wunnetupánatamwe ayeuonganehtu wajkesteomukish menutcheganit, nish ukkehkinneásuongash wanummuhkuteyeu8gish, qut ut kesukqut nehenwonche, yeuyeu kenaeitamwanshikqun ut anaquabit God.
9.25 Asuh matta woh m8chekit nompe sephauu wuhhogkuh, neyane negonne sephausuaen petutteadt wunnetupanntamwe ayeuonganit nish$noh kodtummo, nashpe penowé 8sqheongan8.
9.26 Newutche neit m8chekit nompe woh chequnéhtam, wutuhsh ashquenohtan8g muttaok: qut yeuyeu pasukqut, wohkukquoshik muttaok, nogqusseup wutamaunumunat matcheseonk nashpe wussephausuonk wuhhogkuh.
9.27 Kah neyane kehtimadt, wosketompaog pasukqut nuppunat, qut nahohtôeu yeu wussittumóonk.
9.28 Netatupe Christ pasukqut sephauseup wuttashinumunat ummatcheseongash monaog: kah en nag askauwompamonche, pish mat m[a]tcheseae wunnaeihtauoh nahohtôeu en wadchanittuonganit.
10.1 NEwutche naumatuonk onkauohtahhog nish paóm8ugish, qut matta ne agqueneunkquok, nashpe yeush sephausuongash asekodtum8gish yauyatcheh sephaushettiche matta woh pannuphéoog neg pas8sukogig.
10.2 Newutche neit mat woh wutahque sephauséenáoash, newutche wáussum̃uwáenúog pasukqut pahkhit, matta wóh wonk ahtóog matcheseongash ut ummetahhannitt8m8óut.
10.3 Qut yeush ut sephausuongash, ne mehquontamóonk wonk nish$noh kodtumm8.
10.4 Newutch matta nushkenonkquttinno, onk 8sqheongan8 bulsog kah goatsog woh wutamaunumunat matcheseongash.
10.5 Newutche paont muttaohket n8wau, Sephausuonk, kah mag8onk matta kukkodtantam8unash, qut kukquoshauwehtamah, muhhog.
10.6 Ut chikohtáe mag8ongannehtu, kah sephausuonganehtu wutche matcheseonk wanne k8wekontam8un.
10.7 Neit nussip, kusseh nuppeyam (ut tuttuppagenumwe wussukwhonganit wussukwhosu papaume nen) ussenat kuttenantam8onk woi God.
10.8 Ongkouése án8wadt sephausuonk, kah mag8onk, kah chikohtae mag8ongash, kah mag8ongash wutche matcheseonk, matta kukkodtantam8, asuh matta noh kuttit weekontam8un, nish magumugish nashpe naumatuonk.
10.9 Neit n8wop, kusseh nuppeam ussénat kuttenantam8onk (woi God) amaunum negonneyeu8uk, woh ummenuhkehteauunat nahohtôohtag.
10.10 Nashpe ne unnantam8onk, n8neetupanatamwehhetteanan, nashpe ummagunat wuhhog Jesus Christ, pasukqut wutch wame.
10.11 Kah nish sephausuaen neepau waussumau, kah noh nompe magou nish$nan sephausuongash, nish matta woh amaunum8mun8gish matcheseongash.
10.12 Qut yeuoh wosketomp, mahche maguk pasukqut sephauónuk wutche micheme, appeu wuttinohkôunit God.
10.13 Yeu wutche onk yean askouwompatam nô pajeh ummatwomuh uppanuppeheónat.
10.14 Newutche nashpe pasuk sephausuonk, micheme pannupheau neh wanetupanatamwáhetcheh.
10.15 Ne adt wunnetupánatamwe nashauanit wauwaónog, newutche ne mahche n8wadt, ne negonne.
10.16 Yeu wunn8waong nag ayimauog, nahohtôeu yeush kesukodtash, n8wau Lord, nuppon nutinnaumatuongash wuttahh8wóut, kah n8sukkuhhumunash ut wuttenantam8ongan8wóut.
10.17 Kah ummatcheseongan88ash & uppanneusseongan88ash, matta wonk nummehquoantam8unash
10.18 Kah uttoh adt yeush ahquoantamuk, na matta wonk sephausein wutch matcheseonk.
10.19 Newutche neematog, ahtauog mo qussee petutteaunat ne ánue wunnetupanatamweyeu8uk, nashpe 8sqheonk Jesus.
10.20 Nashpe wuske, káh pomantamóe may, ne wasketunkqueog nashpe onkwhonk, ne 8weyaus.
10.21 Kah ahtóog negonne sephausuaen nanawunuk week God.
10.22 Pas8tshadtuh nashpe asmpeteaháonk kah pahk8wahteóe wunnamptamóonk; metahhut seauhkôsik wutch matche metahhannitt8ut, kah kuhhogkanónog kutchissumóog nashpe pahke nippe
10.23 Matta nanamóeu menuhkenumuttuh kussamp8ae k8namptam8onganun, (newutche noh sampwanumukqussu quoshóadt)
10.24 Kah natwanittitteuh, kenupweshanittineanônut womantamunat, kah wunanakausinneat.
10.25 Ahque ahquoantamuttuh kummóeonganun móae, neasehettit nawhutche, qut wehquetumóadtitteuh, kah nano m8cheke neyane kenaumw8 kesukod peyaum8.
10.26 Newutche unnantamwe matcheseonk, mahche attumunumog wahteauunat wunnamuhkuteyeuuk, neit wanne wonk sephausuonganun8 wutch matcheseonk.
10.27 Qut toh wabesue natauwompattam8onk wussittumóonk, kah n8táe musquanittamóonk ne pish paguanont sekeneausinitche
10.28 Noh sekeneauont wuttinnaumatuonguh Moses nupp8 ut wanne monaneteaonganit, ut agwe neesuog asuh shuog wauwacheg
10.29 Toh nukquaque ôhque sasamatahwhuttuonk, kuttenantamw8 noh pish ogquanumau wuttumhouónat, noh tashkukauut ut agwe wussetut, wunnaumonuh God, ogquanumut wunn8wae wusqueheunk, ne nahpe wunnetupanatamwáhettup, ne nishkeneungquok, kah ishkauónot kitteamonteanitteae nashauanitto.
10.30 Newutche noh n8waheon an8wop, Ann8taonk wutchiyeum8 nuhhogkat, ne nutonkquatau n8wau Lord, kah wonk, Lord wussumau ummissinninneumoh.
10.31 Qut mehquoantam8k negonne kesukodtash,
10.32 Qut mehquoantom8k negonne kesukodtash, ne [à]dt mahche wequasumonteaog, kutchequnéhtamumw8 onkapunnae ummishe ayeuuhkonat.
10.33 Chippàyeue, ayimonteaóg kummóekikkinnonteanâout, nashpe kekontuongash, kah onkapunnaongash, kah chippayeue weetómóg ne neyanhetcheg.
10.34 Newutche kukkitteamonteanumimw8 ut nukkenepsuonganit, kah k8wekontamwe chequnehtamw8 matcheteauunat kummaumachiyeuash; wahteauóg ut kuhhogkaóut, kutahtomw8 negonne wunnegen kah s[é]sepóhtag weenaeetuonk ut kesukqut.
10.35 Newutche ahque pogketam8k kutannoósuongan8, ne mashonkquatóadtuonganú8k.
10.36 Newutche kukquenauwehikumw8 manunánumóonk, onk mahche usseog wuttenantam8onk God, woh kutattumunumumw8 quoshodtuonk.
10.37 Newutché onch paswese, kah noh woh paont, pish peyau, kah matta sepohteaou.
10.38 Nano sampweusecheg pish pomantamwog nashpe wunnamptam8onk, qut howan assáyit, nukketeahogkou matta wuttapeneauoh.
10.39 Qut matta nenawun nag assayitcheg en paguanittinneat, qut nag wunnamptogig wadchanónat keteahogkou.
11.1 NAno, wunnamptamóonk wutahtóonkanú8 nish annoontamukish, uppahteanittam8onk nish matta naumomugish.
11.2 Newutche ne nashpe wunaunchem8w[o]nóneau Eldersog.
11.3 Nashpe wunnamptamôonk nuttinnowohtamumun muttaohkeash kesteauunash nashpe wuttinnowáonk God, newaj nish naumukish, matta wutch kesteauoúunash nish nogwokish.
11.4 Nashpe wunnamptam8onk Abel sephausu Godut, m8cheke wanegik sephausuonk onk Kain, ne nashpe attumunukup wauwaonk, noh sampweusse[â]enú8, God wauwodt ummag8ongash, kah ne nashpe, nupuk, ash keket8kau.
11.5 Nashpe wunnamptam8onk Enoch ôhsowéheau, matta wunnaum8unat nupp8onk, kah matta mo nameheau, newutche God wutûhs8wunuh, newutche asquam ôhs8wunóut, yeu wutahtauunáh wauwaonk, 8sekitteahonat God.
11.6 Qut matta wanamptam8g, nôshkonongquodt 8sekitteahonat, newutche noh paont Godut, m8che mos wunnamptam, noh apit, kah noh onkquatauont n[e]h menuhke natinneôqutcheh.
11.7 Nashpe wunnamptamóonk Noah amómukqut Goduh, papaume nish asq nóquodtinnogish, wogkouit wutch wabesuonk, quoshauwehtam Ark, 8wadchanumunat week, ne nashpe adashpunadtunk muttaok, kah nompenuk sampweogquanittuonk, ne nashpe wunnamptamóonk.
11.8 Nashpe wunnamptamôonk Abraham, wehkomit wussohhamunat wuto[n]at ayeuonganit, ne woh ompetak ad attumunuk wutch ahtóonk, n8sweetam, kah sohham, matta wahteau uttóh áont.
11.9 Nashpe wunnamptam8onk penuwohteòou ut quoshodtuwáe ohkit, neyane penuwohkomukqut, ayeu pummu wuttauwáe komukquehtu, weech Isaak kah Jakob, weeche nompenuomonche nenan quoshódtuonk.
11.10 Newutche natinneham keitotan, ne ohtag quenohtagish, noh weekitead, kah ayik, noh God.
11.11 Nashpe wunnamptamóonk Sarah nagum attumunum menuhkesuonk wunneechonat 8skannem, kah neechop mukkiesoh, mahtauntog, newutche wussampwe wussumuh noh quoshomont.
11.12 Newutche na pasuk 8ch neekin, kah noh neyane nupp8, neadtahsehhettit anogqsog pohkokqut, kah onatuh nagunt ne kishke ketahhannit.
11.13 Yeug wame nupp8og wunnamptam8onganit, asquam attumunumwehetteg quoshódtuongash, qut nah nôadtit wuttinnaóuh, kah nah 8namptauóuh, kah wutattumunòuh, kah samp8waog nag pen8wohteaog kah pomushaenúog ut ohkeit.
11.14 Newutche nag nish án8wâcheg pahk[e] wahteauwahuwaog, nag natinnehamwog wutohtimóin.
11.15 Kah wunnamuhkut kodtantamóhettit ne waj sohhamwehettit, woh wunuhkomuppanneg ukqushkenaóut.
11.16 Qut yeuyeu nag kodtantamwog ánue wanegik wutohtimóin, ne kesukque, newajeh God matta akodcheuk hennónat, noh um-Manitt8m8oh keitotan.
11.17 Nashpe wunnamptamóonk Abraham, quadjhit, sephausu Isaakoh, kah noh attumunuk quoshódtuongash, sephausu wunnukquttegheónuh:
11.18 Noh án8womukup, ut Isaakinit k8skannem pish hennou.
11.19 Noh ogquanumit, God tapenum wutomohkinnónat wutch nuppunnat, uttôh waj attumunont ut kukkinneasuonganit.
11.20 Nashpe wunnamptamôonk Isaak wunnanumôp Jakoboh kah Esauoh papaume nish paóm8ugish.
11.21 Nashpe wunnamptamóonk Jakob napuk, wunnanumau na neeswe wunnaumonuh Joseph, wowussumau, ompatussuk wanashque wutanwohhou.
11.22 Nashpe wunnamptamóonk Joseph napuk, weogquttum wussohhomóonk wunnaumonuh Israel, kah nah wuttann8nuh papaume wushkonash.
11.23 Nashpe wunnamptamóonk Moses neekit, attuhtausu nishúoh nepauzsoh nashpe 8chetuonguh, newutche wunnauóuh wunnetu mukkies, kah nag matta quhtamóog ketass8t wutann8team8onk.
11.24 Nashpe wunnamptamóonk Moses kesukít, sekeneam hennônat wunnaumonuh Pharaoh wutáunoh.
11.25 Pepenog anwoh weeche chequnéhtamomont ummissinninneumoh God, onk oggussese ohtauunat wekontamóe matcheseonk.
11.26 Ogquoantog kekômaongash Christ m8cheke missi weenaeetuonk, onk nish nompakouunash ut Egypt, newutche askouwompatam ôadtuhkauwaonk wutonkquatunk.
11.27 Nashpe wunnamptamóonk nukkodtum Egypt, matta quohtog umm8squanatam8o[u...n]k kehtass8t, newutche chequnehtam neyane nauut, Noh matta woh nauòut.
11.28 Nashpe wunnamptamóonk, nanauwehteauop paumukauadtúonk, kah seaúhteaonk wusqueheonk, ishkont noh paguanont mohtommeganitcheh woh mussunau.
11.29 Nashpe wunnamptamóonk pannupwusháog msque kehtahhannet, onatuh nunnobohteaóuut ne quajteauhettit Egyptiansog qutuhshauog.
11.30 Nashpe wunnamptamóonk qussukqunneutungash Jericho penusháash, mahche nesausuk tahshikquinne weénuhkomuk.
11.31 Nashpe wunnamptamóonk nanwunwudsquaussuaenin Rahab, matta weech páguanau neg pann8wohtogig, wunnohteáe attumunuk nahtauwohhauh.
11.32 Kah toh koh wonk woh nussim? newutche matta taubuttinno nutaquompiyeum n8wéogquttumunat Gideon, kah Barak, kah Sampson, kah Jephthah, kah David wonk, kah Samuel, kah manittowompaog:
11.33 Neg nashpe wunnamptamóonk sohkomwog tahs8tam8ongash, usseog sampweusseonk, attumunumwog quoshodtuongash, kuppuhhamwog wutt8n8woash qunnón8og.
11.34 Uhnthamwog kussunnáe n8teau, pohquohhamwog wutch kenag togkodteg, wutch n8chumwesinneat menehkheóog, nano menuhkesuog ayeuwuttinneat, qushk8kauwaog pen8wohteae ayeúhteuh.
11.35 Mittamwussissog neemunáog wunnupp8m8uh, wutomohkinòuh en pomantamunat: kah onkatogig onkapunnanóog, matta attumun8og pohquahwhunuttin, onk woh attumunumwog m8cheke wanegik omohkeonk.
11.36 Kah onkatogig qutcheheóog nahspe onkapunánittue hahanehteauadtuongash, kah sasamatahwhuttuongash, nux nano kenepsuongash kah kupshaginausuongash.
11.37 Nag qussukqunnehtahwhóog passiswóog, qutcheheóog, nushóog nashpe togkodteg, nag nanwiyeuwog sheepsoshunk, kah goatsóshunk, nonsiyeuog, wuttamehpunáog onkapunáog.
11.38 Na muttaohke nah wunn8neunkqussinuh, nanwiyeuog touohkomukquehtu, kah wadchuwehtu, kah asampamukquodtut, kah ohke onogqut.
11.39 Kah yeush wame attumunum8m8ash waeenódtuonk nashpe wunnamptamóonk, matta attumunum8og quoshodtuonk.
11.40 God kukquoshaeihtunkqun ánue wanegigish, onk nag ne toh ut neenawun, matta woh pannupheóog.
12.1 NEwutche weenekompaéog nashpe mishshe matokqse wauwacheg, assánumuttuh nish$noh tohkéquan, kah ne matcheseonk né teanuk wèènuhkongqueog, manunne quogquetuh nôashôog ne ponamuk anaquabeog.
12.2 Mononneauontuh Jesus, noh waj kutchisik kah noh adt pakodchekesteausik n8namptamóonk, noh wutch weekontamóonk, ponamau ut anaq[n]abit, chequnehtam pummetonkapunnáonk, sekeneam akodchuonk, kah appu wuttinohkounit wutappuonganit God.
12.3 Newutche natwanumok noh chequnehtog ne nan uppannenittuongan8 matchesecheg ayeuuhkone nagum, ishkont kussauunnumw8, kah kussauanatamumw8 ut kuttenantam8ongan8òut.
12.4 Asquam kutayeukontam8mw8 weehque musqueheonganit, ayeukontamóg matcheseonk.
12.5 Kah k8wunanatamumw8 wehquetumóonk ne agque unnukqueogig mukkiesut, nunnaumon, ahque jishontash wussasámatuhhuwáonk Lord, asuh sauunukkon àuskómukquean.
12.6 Newutche[:] Lord howan womonocheh sasamatahwhou, kah táttagkomau nish$noh wunnaumonuh ne ádtumunòncheh.
12.7 Mukk8ammáttamóg sasamatahwhuttuonk, God kutogqhikkou onatuh wunnaumonat, newutche teagwu noh wunnaumónain, neh wut8shin matta sasamatahwonke?
12.8 Qut tohneit matta ohtau8óg sasamatahwhuttuonk, nish$noh howan ne weechechippinuk, neit kenaau nanwetuonk kah matta wunnaumoniinneunk.
12.9 Nano n8weyausue wutushimun, neg sasamatuhhukqueaguppanneg & nukquttiánumóunnònog: sunnum$matta woh an m8cheké nutagwappehtauomun nashauongane wut8shin, kah pomantamun?
12.10 Newutche nag wunnamuhkut oggusse quinne nussasamatahhikqunnónog, neyaunag ukkodtantam8ongan8, qut nagum n8chiyeuonganun, woh n8weeche chippinnumunnánonut 8neetupanatam8onk.
12.11 Nano nenan utt8che adt sasamatahwhuttímuk, wanne nuttenantam8mun weekohteanunkqut qut onkqunneungquot, qut ompetak paudtauom8 wunnohteáe ummeechummuonk sampweusséonk), nag noh adt nehtuhtunkig.
12.12 Newutche spunnumok menutchegash nish wâoshunkish, kah n8chumwi mukkuttukquog.
12.13 Kah ayim8k sampoi mayash wutch kusseet8óash, ishkont noh n8chumwesit qushkeaheau wutch mayut, qut teàogeu neetskehenach.
12.14 Asuhkam8k wunnohteaonk weeche wame wosketompaog, kah wunneetupanatam8onk, ne wanne n$nàn8g, wanne howáe wosketomp woh nauóou Goduh.
12.15 Menuhke kukkinneam8k ishkont howan n8kshontam 8neetupanatam8onk God, ishkont teague weesogkodchábuk sonkúk, woh k8taméhikqunneau, kah ne nashpe monaog woh nishkheóneau.
12.16 Ishkont howan nanwun8dsquáuaénineu8, asuh mamishantamwáenu8 onatuh Esau, noh magukup ummehtammetuonk wutch nequtéchuogkod sabaheg.
12.17 Newutche k8wahteauunneau, ompetak kod ahtunk wunánittúonk, mishananumau, newutche matta namehteau, toh woh adt aiuskoianatog, tokônogque ummenuhkodtinneáhamun nashpe missuppequash.
12.18 Newutche matta kuppeyaum8 wadchu, woh ne masunumuk, kah ne chagohtag wutch n8tau, asuh matta m8iyeuut, kah pohkenahtu, kah mishehtahshinin.
12.19 Kah mishont8wáe monopuhpeganit, kah wadtauatonkqussue kutt8wonganit, ne n8togig, nanómpa[n]waog matta wonk unnounnaóut kutt8wonk.
12.20 Newutche wunn8numuneau ne ánunn8nit, kah tohneit ne puppinashim mussunogkus wadchu, pish qussukquanehtahwâu, asuh konnunketahwhôu kôunkquodt.
12.21 Kah ne mo uhqueneunkquodt naumunat onk Moses n8wop, nummishe wabis kah nunnunukkushom.
12.22 Qut kuppeyaum8 wadchuut Sion, kah wut8tanit pomantamwáe God, kesukque Jerusalem, kah ut m8cheke piukque muttanonganog kussuog Angelsog moaeyeuog.
12.23 Ut kagkeche moeunkanit, ummoeuwehkomonk mohtamegitcheg, neg wosukkuhwhôsitcheg ut kesukqut, kah ut Godut noh wôsituk wame, kah en wunnashauongan8out sampwesecheg pánuppéhetcheg.
12.24 Kah en Jesus$ut wunnohteahuwaen wuskewunn8waonganit, kah en sáuhkonat wusqueheunk, ne án8wom8ug ánue wanegigish, onk né Abel.
12.25 Ahque seken8k noh kodt8hkont, newutche matta pohquohhumópanneg, sekeneauáhettit noh kodt8hkomp ut ohkeit, ánue m8cheke pish mat kuppohquohhum8mun, kushkehtauogkut noh kodt8hkont wutch kesukqut.
12.26 OOwadtauatonkqussuonk neit nuñukkunum ohke, qut yeuyeu quoshôau n8wau, qut wonk majish pasukqut, nunnunnukkinnum matta webe ohke, qut wonk kesuk.
12.27 Kah yeu kutt8onk majish pasukqut, nanwuttam8m8, ontattauunash yeush nánukkushunkish, ónatuh nish kesteausikish, onk nish matta woh nanukkushon8gish woh michemohtaash.
12.28 Newutche attumunumog ass8tamóonk matta woh nanukkushon8g, menuhkenumuttuh kitteamonteanittuonk, ne nashpe woh tapeneamwe waussumogkut God nashpe quttianumáonk kah manitôe wabesuonk.
12.29 Newutche num-Manitt8mun noh mahtsuáe n8teau.
13.1 WEemattue womonittuonk nagwutteohtaj.
13.2 Waunanittéadteóg attumunónat penowohteaog, newutche ne nashpe nawhutch attumunáog angelsòh ash wahteauhetteg.
13.3 Mehquanumók nag kanepsitcheg ónatuh weeche keneepseumut, kah neg chequnéhtogig onkapunàonk, neyané kenaau wonk appeog kuhhogkaóut.
13.4 Weetauádtuonk quttianitaúsu wame, kah mat nishkeneunkque appein, qut nanwun8dsquausuenuog, kah mamussuenuog God pish 8sumau,
13.5 Kuttinnuppomantamôonk wanne iahchewont[à]mwein8utch, kah tapantam8g nish ahtauógish, newutche n8wop, matta kenukkonunn8 asuh kutahquónumunn8.
13.6 Newutche woh nummenuhkeyimun, Lord nutannóhsuaeneum, kah matta n8wabesuh toh wosketomp ánhit.
13.7 Nag mequanam nánauunukqueógig, neg ánukqueógig wuttinn8waonk God, neg 8namptam8ongan8 asukongqueóg, natwontamóg wohkukquohshik wuttinne pomantam8ongan8.
13.8 Jesus Christ noh nan wunnonkou, kah yeu kesukok, kah micheme.
13.9 Ahque nanwushanuk8k monakish kah penowe kuhk8tomwehteaongash, newutche ne wunnegen, metah menehketauunát nashpe kitteamonteanittuonk, matta nashpe meetsuongash, nish matta wadchihettegish neg nish auwohteacheg.
13.10 N8wadchanumumun Altar, matta wadchiinn8gish wuhhogkaout meechinat, neg nanaunukeg pummewuttauwáekommuk.
13.11 Newutche wuhhogkauh yeug puppinashimwog, 8sqheongan8 paudtomuk ut sanctuary nashpe negonne sephausuaen, wutche matcheseonk, chikoswóog ut poquodche tuppuksinn8wonganit.
13.12 Newutche Jesus wonk, 8neetupanatamwaheónat missinninnuh nashpe nehenwonche 8sqheonk, chequnehtam ut poquodchsquoantamut.
13.13 Newutche sohhamuttuh noh en poquodche tuppuksinn8onganit, tahshinumóg ushpunnamáonk.
13.14 Newutche yeu ut matta kutahtaómun nagwutteahtae otan, qut natinneahhamumun pasuk ne paóm8uk.
13.15 Newutche nashpe nagum maguttuh sephausue tabattantamóunk Godut nagwutteae ne nussisset8ne meechummuonk, tabattautamauogkut 8wesuonk.
13.16 Qut wannantatteog wunneesin, & magunat, newutche neaunagish sephausuongash God 8sekitteahikqunash.
13.17 N8swehtok nag nanawunukqueógig, & agwapehtok, newutche nag askuhwhontamauwaog kukketeahogkôunn8uh, neyane nag namp8hamóe nanáuogketogig, onk woh 8weekontamwe ussenaóut, kah matta neuánatamwe, newutche ne matta woh k8chiéineau.
13.18 Peantamwánshinnean: newutche nuppaubuhtánumómun n8ne metahhannitt8mun nish$noh$ut, weekontamog sampwe usseae nuppomantamunnanónut.
13.19 Qut k8wehquetumaunumw8 yeu ayn woh usseog, onk woh teanuk kuttinnummonteamo wonk nuhhog.
13.20 Nano wunohteae Manit, noh pas8womp wonk wutch nuppunat nul-Lordumun Jesus, noh masugkenuk nanawunont sheepsoh, nashpe michemohtag wunn8wáe musqueheonk.
13.21 Pannupheuk8k ut nishnoh wunanakausuonk, ussenat wuttenanatam8onk, ussit ut kuhhogkaóut ne wasukitteàhikqut ut anaquabit nashpe Jesus Christ: noh micheme kah micheme sohsitch. Amen.
13.22 Kah k8wehquetumaunumw8 neematog, chequnehtam8k wehquetumóe wuttinnowaonk, newutche k8sukkuhhumauonumw8 ogguhse kutt8wongash.
13.23 Wahteau8k, neemattin Timothy chipappu, weeche neh, teanuk peyont, pish kenaunumw8.
13.24 Woonkom8k wame neg nanauunukqueògig, kah wame wunneetupanatogig, nag Italy apitcheg k8wonkumuk8òog.
13.25 Kitteamonteanitteaonk weetomuk8k wame. Amen.
Epilogue Wuttissukkuhwhosu Italy en Hebrewsut nashpe Timothy.
