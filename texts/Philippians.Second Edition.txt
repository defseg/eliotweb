1.1 Paul & Timotheus wuttinneumoh Jesus Christ, en wame 8neetupanatam8mut ut Christ Jesus ut, neg apitcheg Philippi, weeche Eldersog kah Deakon[s]og.
1.2 Kitteamont[e]anittuonk apehtunk8k, kah wunohteaonk wutch Godut n8shinnónut, kah wutch LORD Jesus Christ.
1.3 Nuttabuttantamau num-Manitt8m nish noh kummequanumunneau.
1.4 Nagwutteaeu ut nishnoh kuppeantamwanshinninneau wame, wehquetumon nashpe weekontamôonk.
1.5 Wutche k8weechayeum8wonganun ut wunnaunchem8kaonganit, wutch negonne kesukok yeu pajeh.
1.6 Manuhkannooseog yeu ne teaguas, noh n8che usseit wunanakausuonk ut kuhhogkaóut, pish uppakodche ussen, noh pajeh ukkesukodtumut Jesus Christ.
1.7 Neyane tapeneunkquok yeu kuttinnánumunnunnáout papaume kenaau wame, newutche k8tahh8wounnumw8, newutche, ut kenepissuwonganit, kah ken8tamwontamon, kah manuhkehteauon wunnaunchem8kaonk, wame kenaau k8weeche chippunum8mimw8 ne nan kitteamonteanitteaonk
1.8 Newutche God n8wauwaeneum, kumm8cheke kodtanumunumw8 wame, ut wunnogkussit Jesus Christ.
1.9 Kah yeu n8che peantamun, k8womoausuonk nano woh m8chekeyeu8, ut wahteauonganit kah wame wahteam8onganit
1.10 Onk woh kukqutchteomw8 nish wáonegigish, onk woh kuppahkesemw8, kah matta woh kuttogkuss[i]ttassummuwómw8 noh pajeh ukkesukkodtumut Christ.
1.11 Námwameechuméog nashpe ummechummuongash sampweusseonk, nish nashpe Jesus Christ, en wussohsum8onganit kah waussumaonganit God.
1.12 Qut nukkodtantam k8wohtamunnaóut neematog, nish aniyeumpash nano wunnenehteamw8 wunaunchem8kaonk.
1.13 Neit nukkenepsuongash wahukquodtash, nish wutch Christ pannuppe wame Pretorium, kah nishnoh ut ayeuonganit.
1.14 Kah monaog wematinneunk ut Lordut nano menuhketeauhettit nashpe nukkenepsuongash, nano m8cheke nanôwe keket8hkontamwog wuttinn8waonk, wanne wabesue.
1.15 Nawhutche wunnamuhkut kuhk8tomwehteaog Christoh, wutch ishkauanittuonk, kah wutch penuanittuonk, kah nawhutche wonk tapeneamwe.
1.16 Nawhutche penuanittue kuhk8tomwehteaog Christoh: matta pakeu, anantogig k8tnehteauunach wutonkapunaonk ut kenepissuonganit.
1.17 Qut onkatogig womonittue wahteauog nen nupponit keket8hkontamunat wunaunchem8kaonk.
1.18 Neit teaguas? qut nishnoh ut uttoh unne woskeche nogquodtut, asuh wunnamuhkuteyeu8ut, Christ ku[h]k8tomuhkon, kah nen naut n8wekontam, nux, kah pish n8wekontam.
1.19 Newutche n8wahteoh yeu pish padtauom8m8 n8wadchanitteaonk, nashpe kuppeantam8ongan8, kah nashpe wutannoósuonk wunnashauanitt8moh Jesus Christ.
1.20 Neyaunag nummenuhke nutaskouwompattam8onk, kah nutannoósunk, matta teag nutakodchehikk8unneat, qut nashpe wame nanouwesúonk, kah nagwutteae, yeuyeu wonk Christ pish mishehteau ut nuhhogkat, asuh nashpe pomantamóonk, asuh nashpe nupp8onk.
1.21 Newutche pomantamon, n8-Christeum kah nuppon ne aneuhamôadtuonk.
1.22 Qut pomantamon ut weyausut, yeu ummechummuonk nutanakausuonk: qut teaguas woh pepenam, wanne n8wahteoouu[n]
1.23 Newutche nanohkontap nashaúe neeninash, nukkod amaim kah n8wetômonat Christ, ne anue wunnegik.
1.24 Qut appinneat weyausut ne anue wunegen wutche kenaau.
1.25 Kah yeu ahtôonk anoôsuonk, n8wahteoh pish k8wetomunnumw8, kah k8wetappemunnumw8 wame, wutch kummonchanununnaóut, kah wekontamoe k8namptamóonk.
1.26 Ne k8wekontam8ongan8 woh mishehteauun ut Jesus Christ, wutche nen, nashpe wonk kuppeyaonunnaout.
1.27 Webe kuttinnaiyeuonk n naj neyan tapeneunkquok 8naunchem8kaonk Christ, onk, asuh peyaon kah nauog, asuh matta appeon woh nunn8tam kuttinniyeuongan8, ne kummenehtikkompaunnaóut ut pasuk nashauanit, ut pasuk unnantam8onganit, moáeu menuhkinitteaog wutch wunaunchem8kae wunnamptam8onk.
1.28 Ahque teag chepshanuk8k ut agwe ayeuhkonukqueógig, ne pahkeneunkquok kuhkinneasuonk papaume nagoh paguaninneat, qut papaume kenaau wadchanittinneat kah yeu wutch Godut.
1.29 Newutche kenaau nanowe kittinnumonteaneau, newutche Christ, matta webe wunnampta[]onat, qut wonk chequnéhtamunat newutuc nagum.
1.30 Ahtauog nenan menuhkinnitteaonk ne naumiyeogkup, kah yeuyeu ken8tamunneau ut nuhhogkat.
2.1 Newutche, tohneit na wekontam8onganúuk Christut, tohneit tapeneungquok n8womoausuonganun, tohneit toh unne wetomuadt Nashauanit, tohneit toh unne wunnogkusséyeuuk kah monaneteaonganuuk.
2.2 Numwohtau8k n8wekontamóonk, weetánatamoadtegk, ahtóonk nenan womonittuonk, weecheketeahogkonuuttegk, pasuk missantam8k.
2.3 Toh n nahkitch nashpe penuanittuonk, asuh tahn8che waeenowaonk, qut peanisseog, nishnoh onkatogeh mishanumáhettich onk nagumau.
2.4 Nishnoh pasuk kenompatámmohettehkitch nehenwonche wuttaiheash, qut nish noh pasuk wuttaiheoash onkatogig.
2.5 Nenan unnantam8k, neyanantogkup Christ Jesus.
2.6 Noh ne anussit God, matta unnantam8p mukk8kinn8waonk tatupeyeu8unk God.
2.7 Qut mishanánumwéhheau wuhhogkuh, kah nemunum en wuhhogkat neyaneyeuuneat wuttinneumuneat, kah ogqueheau neanussit wosketomp.
2.8 Kah námhet netatuppe wosketompaut, hohpaheau wuhhogkuh, kah noswetamwáe nupp8, pummetonkuppunne nupp8onk.
2.9 Newajeh wonk God qunnunkqueu mishéheop, kah 8wesuonganuhkauopuh ne aneukom8m8 wame wesuongash.
2.10 Onk woh nishnoh mukkuttuk nauwaeu, ut 8wesuonganit Jesus, nish kesukqut kah ohkeit, kah agwe ohkeit.
2.11 Onk woh nishnoh meenan samp8wau Jesus Christ noh Lordeu8, ut wussohsum8onganit God Wut8shimau.
2.12 Newutche womonogig, neyane nagwutte[a]e n8swehtamog, matta webe neyane ut anaquabeh, qut yeuyeu nano matta apean pannuppanakausek nehenwonche k8wadchanitteaongan8 nashpe wabesuonk kah nunnukshaonk.
2.13 Newutche noh God anakausit kittinnomiyeum8wout, neeswe unnantamunat kah ussenat, wutch wunne wutapeneam8onganit.
2.14 Wame ussek matta nashpe m8hm8sk8waongash kah weogquttum8ongash.
2.15 Onk woh monteag k8chimitteaumw8, kah matta k8woskhittoumw8, wunnaumonuh God, wanne kutauskomitteamw8, ut nashaue wo[o]nki & pann8wohtamoe wutohtimoin, kenugke nag sohsum8k neyane wequanantegash muttaohket.
2.16 Nahtittegk pomantamóe wuttinnowaonk, onk woh n8wekontam ut ukkesukodtúmut Christ, matta tahn8che nukquogqueinat, asuh tahn8che ánakauseinat.
2.17 Nux, sephausue mag8on wutch aninnumwontamunat k8namptam8ongan8 . n8weekontam kah k8weeche wame muskouanatamun8mw8.
2.18 Nenan wutche wonk wekontam8k, kah weeche-wekontam8mek.
2.19 Qut nutannôus Lord Jesus, paswese woh an8náu Timotheus en kuhhogk[a]óut, onk woh nen n8netabantam, wahteauon toh aniyeóg.
2.20 Newutche wanne howan nuttatupanitam8muk8h noh kuttinnonkumóe nanawontog kuttuppiyeuongan88ash.
2.21 Newutche wame natinnehamwog nehenwonche wuttaiheash, kah matta nish wadtammáugish Jesus Christ.
2.22 Qut k8wahteomw8 ukqutchteauonk, onatuh wunnaumoniin weeche 8shoh, n8weechewuttinneumin ut wunaunchem8kaonganit.
2.23 Newajeh annoósee nagum nutann8nónat teanuk, quenau nag, toh anhimuk.
2.24 Qut nutannóun Lord, nen nuppeyonat paswe.
2.25 Qut nuttanantum wunnegen nuttann8nónat en kuhhogkaóut, Epaphroditus nemat kah neetanakausuénin, kah neetayeuwehteaenin qut kuttann8naeneúmw8, kah noh aninnumwontog nukquenauhikk8wongash.
2.26 Newutche kuquenumukon wame, kah m8cheke neuantam, newutche ken8tamumw8 noh mahchinau.
2.27 Newutche wunnamuhkut mo mahchinnu, nahen nupp8, qut God ummonanumuh. kah matta webe nagum, qut nen wonk, ishkont woh nunneuantam ut neuantam8onganit.
2.28 Newajeh nanawontamwe ann8nog, nauog woh k8wekontamumw8 wonk, kah nen wonk nuppée neuanatam.
2.29 Newutche attumunuk ut Lordut nashpe wame wekontamóonk, kah quttianum8k neyaniitcheg.
2.30 Newutche waj wutanakausuonk Christ nahen nupp8p, matta wohquoantam8g uppomantamóonk pakodjteauunat, aninnohsuonk en nuhhogkat, ne matta aseóg.
3.1 Maumachish, nematog, weekontam8k ut Lordut, k8sukkuhhumauwunnaóut nish nán, matta siogkodtinno wutche nen, qut wutche kenaau wanne nukquodtinno.
3.2 Wabesuón8k anumwog, nunnukqussuón8k matcheseáe anakausitcheg, ahqueteau8k concision.
3.3 Newutche neenawun quoshqusausuonk, waussumogkut God ut Nashauanit, kah wekontamagish ut Jesus Christ, kah matta nutannoontamómun weyaus.
3.4 Tukonogque nen wonk woh nutanoóntamun weyaus, howan onkatog unnantog nutahtoh uttoh woh waj annoóntam weyaus nen m8cheke.
3.5 Nukquoshquswutteap swosukadtahshikquinogkok, wutch wuttauadtamóonk Israel, wutch wutchippan8onganit Benjamin, Hebrew wutch Hebrewsog, papaume naumatuonk nen Pharisee:
3.6 Papaume zeal, n8wosketeóh moeuwehkomonk, papaume naumatue sampweusseonk, monteag n8chumitteoh.
3.7 Qut yeush aneuhhamugish wutche nen, nish nutogquoantamunash wanteausik wutche Christ.
3.8 Nux wunnamuhkut, kah nutogquoantam wame teanteaquassinish webe wannehteauonk, newutche wanegik wahheauonk Christ Jesus nul Lordum, noh waj chequnéhtam n8wanteauonk wame teanteaquassinish, kah nutogquoantamunash webe anohket, onk woh nuttumhouam Christ.
3.9 Onk woh namhit ut nagum, matta ahtau8on nehenwonche nussampweusseonk, ne nashpe naumatuonk, qut ne nashpe wunnamptauwaonk Christ, ne sampweogquanittuonk wutch Godut nashpe wunnamptamóonk.
3.10 Onk woh n8waeh, kah ummenuhkesuonk wutomohkuonk, kah n8weeche chequnehtam8mónat, agqueneunkqusseon wunnupp8onk.
3.11 Tohneit ne teag wutcheu woh nuppeyaontamunat wutomohkeongan8 napukeg.
3.12 Matta newutche nummahche peyaôntam8, asuh mahche pannuppe n8neetum: qut nutausukaumun, woh nutohqunnumunat ne, newaj nen wonk nuttohqunimuk nashpe Christ Jesus.
3.13 Neematog, matta n8wetogkémo nuhhog mahche tohqunog, qut webe yeu pasuk wannantamon yeush wodtát ohtagish, kah s8wéhtamon nish negonóhtagish.
3.14 Nutchekeushon nogque ne kuhkinneatunkanit wutche ne annôadtue qununkque 8wehkom8wáonk God ut Christ Jesus ut.
3.15 Newutche ne adtahshe pannuppe wunneethettit, yeu hennantamuttuh, kah tohneit ne teag pen8we unnantamóg, God pish k8wahteauwahikqunneau yeu.
3.16 Qut ne wehque peyaontamóg pómushádtuh nenan quttuhwhéganit, missontamuttuh ne nan teag,
3.17 Neematog moeu asuhkiegk, kah kuhkinneasek yeu ane pomushácheg, neyane ushennog nenawun.
3.18 (Newutche monaog pomusháog, neg ánunnógkuppanneg hohtóe, kah yeuyeu kuttinnunnumw8 ut mauunat, nag áyeuuhkontogig pummetonkapunáonk C[h]rist.
3.19 Nag 8hquaiyeum8out na paguanuonk: wunnogkus ne ummanitt8m, 8waweenowaongan8 ne wutakodchuwonk, nag missantamwog ohkée teaguasinish.)
3.20 Newutche nuppumush…onganun kesukqut, newaj askauwompamogkut wadchanuwaen, Lord Jesus Christ.
3.21 Noh pish ahs8wunont kuttamunge kuhhogkanónuh, onk woh ogqueheau sohsumóe wuhhogkat, neyane ne anakausuonk, ne nashpe tapenuk wussohkomunat wame teanteagquassinish en wuhhogkat.
4.1 Newutche nematog m8cheke womonogish kah quenumunógish, n8wekontamóonk kah nutchetukquab, nene menehtekompán8k ut Lordut, m8cheke womonógig.
4.2 N8wehquetumau Euodias, kah n8wehquetumau Syntiche nag wetanatam8thettich ut Lordut.
4.3 Kah ken wonk kenanompassumsh wunnamuhkute nesepisseog aninnumau yeu mittamwssissog weetanakausumutcheg ut wunaunchem8kaonganit, weeche Clement wonk, kah onkatogig wetanakausumutcheg, neg 8wesuongan8sh ohtagish ut pomantamóe wussukwhonganit.
4.4 Nagwutteae wekontam8k ut Lordut, kah wonk nussim, Wekontam8k.
4.5 Kukqushshuwaongan8 wahteauunaj en wame wosketompahtu, LORD paswoppu.
4.6 Ahque teag wussaume wohquoantam8k qut nish noh ut, nashpe peantamóonk kah wehquetumóonk, weeche tabantamóonk, wahteauwaheuk kuppeantam8ongan88ash Godut.
4.7 Kah wunnohteaonk God, ne anúhkom8m8uk wame wohwohtamóonk pish nanauwehteau8m8 kuttahh8óash, kah kuttenantam8ongann8ash, nashpe Jesus Christ.
4.8 Maumachish nematog, uttoháne wunnamuhkuteyeu8ug, uttoh áne wutt8ánukquok, uttoh ane sampweyeu8ug, uttoh áne pohkag, uttoh áne womantamugish, uttoh ane wunussetunkquok: toh neit wunnetupanatam8onganu8uk, toh neit waenótumm8onganu8uk, yeush natwontam8k.
4.9 Yeush nahtuhtauógish, kah attumunumógish kah n8tam•gish kah namiyéógish, nish ussek: kah wunnohteaongane God pish k8wetómukou.
4.10 Qut nummishe wekontam ut Lordut, yeuyeu wonk maumachish k8wohquanummuongan8 wonk wunne nekin: yeu wonk k8wohquoantamunnaóh, qut kukquenahikkumw8 wunu[h]kom8onk.
4.11 Matta n8weogquttum8 papaume quenauhikk8wonganit: newutche nummahche netuhtop uttoh aniyeh, ne n8nómaontamu[n].
4.12 N8wahteoh uttoh an kuttumungeyeu8muk, kah n8wahteoh uttoh an m8chekohtomuk, kah nishnoh ut kah wame teanteagquassinut nukkuhk8tomontean, wamepwunneat kah kodtupwunneat, m8chekohtauunat kah quenauh[i]kqunat
4.13 Woh n8wame ussenash nashpe Christ noh manuhkehit.
4.14 Qut k8nesémw8 k8weeche noh wuttinnum8munneau n8tammepun[a]onk.
4.15 Yeuyeu kenaau Philippiansog wahteau8k wonk weske wunaunchem8kaonganu8uk, wámon Macedonia, wanne moeuweehkomonk n8weeche noh wuttinnum8muk8k papaume mag8onk kah attumenumunat, qut webe kenaau.
4.16 Newutche ut Thessalonica, kenaau kenegonshhuwamwop pasukqut kah wonk en nukquenauwahikqunat.
4.17 Matta newutche nukkodtantam mag8onk, qut nukkodtantam meechummuonk woh monatit, ut ne adt wussuhkhumauwunók.
4.18 Qut n8wame ahtoun, kah numm8chekontoh, numwamechum, mahche attumunumon wutch Epaphroditus, nish wutche kenaau, wetimungquodtue asumungquok, tapeneungque sephausuonk, wásikkitteahikqut God.
4.19 Qut num-Manitt8m pish mag8 nishnoh quenauwáhikqueóg neyaunag 8wenauwétuonk ut sohsumm8onganit, nashpe Jesus Christ.
4.20 Kah en Godut, kah n8shunnónut sohsumm8onganúutch micheme kah michyme Amen.
4.21 Wonkum8k nishnoh wunnetupanatamwáen ut Christ Jesusut: 8wemattinneunk ne weechayeumutcheg k8wonkumuk8wóog.
4.22 Wame wunnetupanatamwaénuog k8wonkumuk8wóog, nahnáunne neh weechinninneumonche Cesar.
4.23 Ukkitteamonteanitteaonk nul-Lordumun Jesus Christ wetomuk8k wame. Amen.
Epilogue
