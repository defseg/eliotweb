1.1 UKkutt8wongash kuhk8tomwehteaen wunnaumonuh David, ketass8t ut Jerusalem.
1.2 Wuttahwunn8chéiyeum8 tahn8cheyeu8gish, n8wau kuhk8tomwehteaen, wuttahwunn8cheiyeum8 tahn8cheyeu8gish, wame tahn8cheyéu8.
1.3 Teagwas 8chiin wosketomp wame wutanakausuonk ne nemunuk ut agwe nepauzsáut.
1.4 Pasuk pometuonk pamshunk & onkatuk pometuonk yeyaum8: qut ohke michemohteau.
1.5 Wonk nepauz pashpashau, kah nepauz wayau, kah kenupshau en áyeuonganit uttôh adt pashpishont.
1.6 Mishehtash au nogque sowaniyeu, kah quinnuppu en nanummieu, nagwutteae pepomsqushau, kah wonk qushkeu wuttin, neaunak wuttiuhshaongash.
1.7 Wame sepuash unnitchúanash kehtahhanit, onch keitohhanash matta numwapákodtinn8ash: ayeuonk ne sepuash wadutchúog na wonk unnitchúan.
1.8 Wame teanteaguasinish numwohteau anakausuonk, wosketomp matta ukkutt8tam8an: muskesuk matta wâmenaum8mun8, asuh mehtauog matta numohtano n8tam8onk.
1.9 Ne teag ne neáhenagis, ne pish ânak: kah ne mahche kesteómuk, ne pish ának, k[a]h wanne na teag w[u]skéiinno ut agwe nepauzsaut.
1.10 Sun ne teagwásinnú8 ne woh án8wamuk, kusseh, yeu wuskeyeh8? nean niyéup, nukkóne ne negonukkongqueogkup.
1.11 Na matta mehquontam8ongan8 negonneyeu8gish: kah na matta pish mehquontam8ongan8 nish pish ânakish, weeche yeush pish ásukaue peyom8ukish.
1.12 Nen kuhk8tomwehteaénin nukketass8tam8up Israel ut Jerusalem.
1.13 Kah nummagup nuttah natinneakontamunat kah natinnehomunat nashpe waantamóonk, papaume wame nish n$nagish ut agwe kesukqut: yeu mishe anakausuonk, God wuttinnumauon wosketomp wunnaumonuh, ne nashpe wutonkapunónat.
1.14 Nunnaum wame anakausuongash nish[-]ânakish ut agwe nepâuzsaut, kah kusseh, wame tahn8cheyeu8ash, kah m8m8squanatamwe nashauonk.
1.15 Ne woonkag matta woh sampwohtaouun: kah ne quenauhuóm8uk, matta woh ogketam8un.
1.16 Nukket8hkontam nehenwonche nuttah, nussip, kusseh, nuppéam misheenaueékinneat, kah nuttahto m8cheke waantamóonk, onk wame nag negonukiitcheg ut Jerusalem: nux, nuttah m8chekohtauom8 weantamóonk, kah wohwohtamóonk.
1.17 Nummagup nuttah wahteauunat waantamóonk, kah wahteauunat kogkeáonk kah as8tuonk: n8wahteauunap yeu wonk umm8m8sqhikqun nashâonk.
1.18 Newutche waantamog, ne m8cheke neuantam8onganú8, kah noh m8chekohtunk wahteauonk m8chekohtau unkquanum8onk.
2.1 Nussip ut nuttahhut, ehhoh, kukqutchhesh nashpe pôánittam8onk, newutche ahtaush weekontamóonk, kah naush, yeu wonk tahn8cheyeu8.
2.2 Nussip papaume hahânuonk, ne hogkeyeuáonk, kah papaume pôanittam8onk, toh ussem8?
2.3 Nunnatinneahkonomp ut nuttahhut nummagunat nuhhog en wineut (qut womontamon nuttahhut waantamóonk) kah mussinnumunat as8tuonk, nô pajeh nunnaumunat, teaguas ne wanegik wutch wunnaumonáuh wosketompaog, ne woh aséhettit ut agwe kesukqut, nisohkepomantamunit.
2.4 Nummishanúhkausehwe weekuhkom, nutohteam weenominneohtekonash.
2.5 Nutayim nuttittanohketeaongash, kah orchardsash: kah ne nuttit tanóhteuhkon wame eiyane meechummuongash.
2.6 Nunnupseukom, ne wadtadtippadtauóm8uk kuppi ne neekitteaom8 mehtugquash.
2.7 N8tinninneum kah maidsog, wuttinneumuneunk neg nekitcheg ut nekit: wonk nummishohtoongan matikénukeg kah papeississitcheg neetasuog, anue onk neg wame negonuhkiitcheg ut Jerusalem.
2.8 Wonk nummóunum8 silver, kah gold, kah ketass8tamwut wadchiyeum8ugish nompakouunash, kah wutohtimóinneat: nukquoshaéhtam wosketompaog kodt8hamoncheg, kah mittamwossissog kodt8hamoncheg, kah 8womantam8ongan8ash, wunnaumonáuh wosketompaog, wunnont8wae puhpequonash, kah eiyane auwohteaongash.
2.9 Neit nummissugken, kah nano nukk8tinus onk wame neg negonuhkiitcheg ut Jerusalem: wonk n8waantamóonk nutapehtunk.
2.10 Kah uttoh an nuskesukquash kodtantam8m8uk, matta nutamohtam8unash, matta nutamaunum8h nuttah wutch ne teagwe weekontamóonk: newutche nuttah weekontamup ut wame nutanakausuonganit, kah yeu nutchippiyeum ut wame nutanakausuonganit.
2.11 Neit nummonunneam wame anakausuongash nish nunnutchegash ayikish, kah usseongash nish aséanish: kah kusseh, wame tahn8cheyeu8, kah m8m8squttea8m8 nasháonk, kah wanne wutchiyeuonganinn8 ut agwe nepâuzsaut.
2.12 Kah nukquinnupikompom manunneaumunat waantamóonk, kah kogkeáonk, kah as8tuonk: newutche toh woh ussu wosketomp noh asukaúont ketass8t? webe ne mahche n$nag.
2.13 Neit nunnaumup waantamóonk aneukom8m8 as8tuonk ne wehque aneukom8m8uk wequai pohkenái.
2.14 Waantamwen wuskesukquash ohtaash uppuhkukqut, qut mattamog pomushau pohkenahtu: kah nen wonk n8wahteoh, tatuppe uspunáog wame.
2.15 Neit nussip ut nuttahhut, ne ashpunadt mattamog, ne nutushpunon, kah neit tohwutch anue waantamós? neit nussip ut nuttahhut, yeu wonk tahn8cheyeu8.
2.16 Ne wutche na matta m8cheke mehquanum8un waantam onk mattamog micheme, newutche ne teag yeuyeu ânag, kesukodtash nish paóm8ugish, pish wananittamunash, kah uttoh wuttin nuppun waantamwen, kah neane mattamog.
2.17 Newaje sekeneam pomantamóonk, newutche anakausuonk ne kesteomuk ut agwe nepâuzsaut, ne unkquanittamweyeu8 ut nuhhogkut, newutche wame tahn8cheyeu8, kah m8m8sqheau nashauonguh.
2.18 Nux nussekeneam wame nutanakausuonk ne asée ut agwe nepauzsaut: newutche nunnukkodtumauon noh woh asukiit.
2.19 Kah howan wahteunk uttoh woh waantamun asuh mattammag? qut pish nanauunum wame nutanakausuongash nish aséanish: kah ne adt waantamwéheog ut agwe nepâuzsut, yeu wonk tahn8cheyeu8.
2.20 Newaj kod nuttah unnéhteau matta annôoséinneat wame nutanakausuongash nish aséanish ut agwe nepâuzsaut.
2.21 Newutche noh wosketomp noh wutanakausuonk ohteau waantam8onganit, kah wohwohtam8onganit, kah sampwe wussittum8onganit, qut noh wosketómp patta ne adt anakauseik, ne pish wunnukkodtumauun wutche wutchippiyeumut: yeu wonk tahn8cheyeu8, kah mishe matcheet8onk.
2.22 Newutche toh 8tahtauun wosketomp wutch wame wutanakausuonganit, kah wutch m8m8squtteahaonganit, ne ananakausit ut agwe nepâuzsut.
2.23 Newutche wame ukkesukodtumash, unkquanummuonganú8ash, kah wutanakausuonk, neuantam8onganú8, nux, wuttah matta anwôshinunn8 nukonáeu, yeu wonk tahn8cheyeu8.
2.24 Wanne teag anue wunnegininn8h wutche wosketomp, woh ummeetsinneat kah woh wuttattamuneat, onk woh weekontamwáheónat ukketeahogkôunoh ut wutanakausuonganit: yeu wonk nunnaumun, ne wutch ayeum8 wunnutcheganit God.
2.25 Newutche howan woh meetsit, asuh howan woh na nuttin anue kenupshomukqun onk nen?
2.26 Newutche God aninnumauau wosketompoh, noh wanégit ut anaquabit, waantamóonk, kah wohwohtamóonk, kah wekontamóonk: qut matcheseaénúh, anakausheau, moenumunat kah numwonkquttauunat, onk woh wuttinninnumauoh noh waneetuk ut anaquabit God: yeu wonk tahn8cheyeu8, kah m8hm8squeteaháhuwáonk.
3.1 NIshnoh teag wutaquompiyeumeúmu, kah aquompiyeumeum8 wutche nishnoh pakkodtantamoonk ut agwe kesukqut.
3.2 Ahquompiyeu8 neekineat, kah aquompiyeu8 nuppunat: ahquompiyeum8 ohkehteaunat, kah utt8cheyeu8 adt amaunumuk ne ahketeamukup.
3.3 Aquompiyeu8 ne adt nushehteamuk, kah aquompiyeu8 adt netskèsimuk: utt8cheyeu8 ne adt sohquenumuk, kah utt8cheyeu8 ne adt ayimuk.
3.4 Utt8cheyeu8 ne adt maum8k, kah utt8cheyeu8 ne adt ahanimuk: utt8cheyeu8 ne adt neuantam8onganú8k, kah utt8cheyeu8 ne adt pumukómuk.
3.5 Utt8cheyeu8 ne adt pogketamuk qussukquanash, kah utt8cheyeu8 ne adt móonumuk qussukquanash: ahquompiyeu8 moshogqunittinneat, kah aquompiyeu8 ahqueteauunat moshogqunittinneat.
3.6 Utt8cheyeu8 wuteiyéunganú8k, kah utt8cheyeu8 ne adt wanehteomuk: utt8cheyeu8 ne adt wadchanumuk[:], kah utt8cheyeu8 ne adt pogketamuk.
3.7 Utt8cheyeu8 ne adt nehnegikomuk, kah utt8cheyeu8 ne adt ushquontôsimuk: utt8cheyeu8 ne adt chequnapineat, kah ahquompiyeu8 ne adt keket8komuk.
3.8 Utt8cheyeu8 ne adt womonittimuk, kah utt8cheyeu8 ne adt sekeneaittimuk: utt8cheyeu8 ne adt ayeuwuttimuk, kah utt8cheyeu8 ne adt wunohteaongannú8k.
3.9 Teaguas 8chiin noh anakausit ne adt anakausit?
3.10 Nunnaum anakausuonk ne anumauont God wosketompùh wunnaumonuh, ne tananakausinneat.
3.11 Noh wunnehteou nishnoh teag ut wutahquompiyeumut: wonk ponum muttaok ut wuttahh8wóut, newaj wanne howan woh namteau8 anakausuonk God ne ayik, wutch kutchissik onk yean wehqshik.
3.12 N8wahteoh na matta wunnegeninno na ut, webe woh wosketomp 8weekontamūat, kah wunnesenat ut uppomantam8onganit
3.13 Kah wonk nishnoh wosketomp woh meetsu, kah wuttattam, kah ohto ne wanégik ut wame wutanakausuonganit: ne ummag8onk God.
3.14 N8wahteoh uttoh God asit pish michemeyeu8, matta woh teag ponam8un, asuh matta teag wutch amaunum8un: kah God wutussen onk woh wosketompaog wabesuog ut an[a]quabit.
3.15 Ne mahche ân[a]gkup, ne yeuyeu nnih; ne pish ânak, mahche nniyeup, kah God nat8tum ne mahtshunk.
3.16 Kah nano nunnaum ut agwe nepauzsaut wussittumôe[$]áyeuonk, matchet8onk na [oh]tóp, kah sampweusseonk wutayeuonganit, nea panneseonk ohtop.
3.17 Nussip ut nuttahhut, God pish wussumau sampwesénutcheh kah matchet8oh, kah na utt8cheyeu8 wutche nishnoh kesantamóonk, kah nishnoh anakausuonk.
3.18 Nussip ut nuttahhut papaume wuttinniyeuonk wunnaumonuh wosketomp, God woh 8wahteauwaheuh, onk woh nag naumwog, nag puppinashim88og.
3.19 Newutche ne ashpunahettit wunnaumonuh wosketompaog, ne wutushpun[ó]neau puppinashimwog, pasuk ushpunâog wame, neane pasuk nupuk, ne onkatog wuttin nuppun: nux nag wame nequtnashaonganáog, newaj matta wosketomp aneuhkauonk puppinashimwoh: newutche wame tahn8cheyeu8.
3.20 Wame auog pasukquinnu, wame wutchaiyeuog puppissiyeuut, kah wonk puppissiyeu8og.
3.21 Howan waheau wunnashauonguh wosketomp noh waábeit, kah wunnashauonguh puppinashim noh w8msit en ohkeit?
3.22 Newaj wahteau wanne teag anue wunnegeninn8, wosketomp woh weekontamunat, nehenwonche wutanakausuonganit: newutche ne wutohtóonk, newutche howan woh wunnaumwaheuh teag woh asuhkunk?
4.1 NEit nukqushken, nunnatwontamup wame sunnukkutchahwhuttuongash nish ásemukish agwe ut nepauzsaut, kah kusseh, wussuppegoash neg sánukkutchawhutcheg, kah nag matta weekontamwahuaéneumeog: kah ne wadsinnohettit neg sánukkutchohukquéhetticheh ne menuhkesuonganú8, qut matta 8wekontamwahuaéneuméog.
4.2 Newaj woweenomog napukeg neg mahche nupukeg, anue onk neg pamontogig neg àsh pamontogig.
4.3 Nux, noh anue wunniyeu onk nag neesuog, noh asquam àniig, noh mattâ naum8g matanakausuonk neânak ut agwe nepauzaut.
4.4 Wonk, nunnatwontamup wame anakausuonk, kah nishnoh sampwanakausuonk, yeu wutch wosketomp ishkauónukqun weetattamungoh: yeu wonk tahn8cheyeu8, kah m8m8squeteahaonk.
4.5 Mattamog s8hpwunnutchaeu, kah meech nehenwonche 8weyaus.
4.6 Ain wunneguk nequtnutchon manunniyeuonk, onk neesenutchonat kah anakausuonk, kah m8m8squeteahaonk.
4.7 Neit nukqushkem, kah nunnaum tahn8cheyeu8uk ut agwe nepauzsaut.
4.8 Noh pasuk nussiyeu, kah na matta nahotoeyeu8it, nux, matta wunneechanu asuh weemateu: qut onch matta wohkukquoshininno wutanakausuonk, kah wuskesuk matta wamep8mun8 weena[u]eetuonk, asuh matta n8wau, howan anakausuéhtauog, nutamaunumauónat wanegik nukketeahogkou, yeu wonk tahn8cheyeu8, nux, yeu mishe anakausuonk.
4.9 Neesuog ànukauáog pasuk8h, newutche wununkquottauóog wutch wutanakausuongan8.
4.10 Newutche penusháhettit, pasuk woh tahshinau neh weetomukqutcheh: qut unkapunaj noh násiit penushont: newutche matta wonk howane wutohshinukqunat.
4.11 Wonk neesuog neesinhettit, neit nag kes8sinwog, qut woh wuttin pasuk kes8sinin?
4.12 Kah howan sohkauont, neesuog woh wuttapenouh, kah nashwompagunausik pemuneat matta nikkumme pashkishano.
4.13 Anue nukkomeyeu8 matchekue, kah waantamwé mukkies onk noh kehchiyeue, kah mattammagwe ketass8t, noh matta wonk aushkomout.
4.14 Newutche, wutch kuppishagkinnittuonganit, ketass8tam88, qut wonk noh neekit ut wutass8tam8onganit, noh matchekeu.
4.15 Nunnatwanumomp wame pamontogig, neg paumushacheg agwe nepauzsaut, weeche nahohtôeu wunneechanoh neh pish nompikkompauehtonkqutchéh.
4.16 Wanne wohkukquossinoog missinninnuog wame neg negonuhkauoncheg, nag wonk asuhkaue peyoncheg, matta pish 8weekontam8ounouh: wunnamuhkut yeu wonk tahn8cheyeu8, káh m8m8squtteahaonk.
5.1 NAnawontash kusseet petutteaan wekit God, kah m8cheke nanawo[h]tash n8tamunat, onk maguat wussephausuongan8 mattammagwog, néwutche nag matta natwontam8og nag matcheseog.
5.2 Kunnekeket8kuhkon ut kutt8nut kah kuttah kogkushkomeyeu8hkitch ne teague kutt8onk ut anaquabit God, newutche God kesukqut, kah ken ohkeit ne$wutch kukkutt8wongash ogguhseyeuitch.
5.3 Newutche unnukquo[m]uonk peyaum8 nashpe mataaneuk anakausuongash, kah 8wadtauatongkqussuonk mattamog, nashpe mataanukish kutt8wongash.
5.4 Qoshomuae quoshomadt God, ahque chekeuôadtehteash, newutche noh matta womonoou mattammagwoh; oadtehtaash ne quoshomuwaan.
5.5 An wunnegik matta woh kukquoshoaan, onk quoshoonat kah mo ôadtehteomuk.
5.6 Kutt8n matcheseohtohkitch k8weyaus, asuh ahque n8wash ut anaquabit Angel, ne panneseonk, tohwutch God musquá[n]tog ut k8wadtauatonkqussuonganit, kah uhskomehthog kenutchegane anakausuonk.
5.7 Newutche muttaaneuk unnukquomuonk, kah monatash kutt8wongash, na wonk monatash tahn8cheyeu8gish: qut ken qush God.
5.8 Nauman, muk8ki[n]aonk macheku, kah chekee woonkehteomuk wussittu8moonk kah s[á]mpweseonk ut wotohtimoneat, monchanatogkon ne teag, newutche noh anue quanunkqussumont quanunkqussinitcheh 8t8wontam, kah nag wutanuunkqusseum8uh.
5.9 Nano, ne wám8uk ohkeit, ne wutch wame, ketass8t wutchipwuhhteau ohteuk:
5.10 Noh womontog silver matta pish wamahtoou silver, kah noh wamontog ne mo[n]ak matta wamohtoou monak, yeu wonk tahn8cheyeu8.
5.11 Weenaeetuonk nano monat, nag muttaán8og nag meechikeg, kah toh wuttin wunnehikquneau, neg nish ohtunkig, webe wutch naumunat wuskesukqut?
5.12 Ukkoueonk anakausuen weekon, uttoh wuttin ogguhse meetsin asuh m8cheke: qut umm8chekohtoongan8 weenaeetuog, matta ukkouehuk8uneau.
5.13 Na mishe matcheseonk ne naum ut agwe nepáuzsaut weenaueetuonk wadchanumun wutch waskeheaongan8 neg ohtunkig.
5.14 Qut yeush weenaueetuongash mohtshaash nashpe matanakausoonk: kah wunnaumonieu, kah mo teagohtano wunnutcheganit.
5.15 Nean sohhog wutch ohkasoh wutóontomukqut, poskeu pish qushku, wutonat né wagk, kah matta pish teag nemunnum8, wutch wutanakausuonganit, ne woh kônunuk ut wunnutcheganit.
5.16 Kah yeu wonk mishe matchit, nishnoh ut, nean peyom8uk, ne pish aum8, kah teág 8tahtauun, noh wadtanakausit wuttinoh?
5.17 Kah wonk nisohkepomontog pohkenáhtu ut meetsu, kah m8chekohteau neuantamóonk kah musquanittuonk weeche ummahchináonk.
5.18 Kusseh ne naumomp ne wunnegen kah tapeneunkquot howan ummeetsinneat kah 8tattamuneat, kah 8wekontám8wontamunat wame wutanakausuonk ne wadtinuk ut agwe nepauzsaut, nisohkepomantog ne anumauont God: newutche ne wutchippi8m.
5.19 Wonk nishnoh wosketomp neh God anum[ẋ]uoncheh weenaueetuonk, kah ohtóonk kah ummenuhkesuáheuh naut meetsineat, kah wunnemunnumunat wutchippeyeum, kah weekontamunat ut wutanakausuonganit, yeu ummag8onk God.
5.20 Newutche matta pish m8cheke mehquontam8 uppomantamóe kesukodtash, newutche God wunnamp[t]ohamauuh ut wuttahh8wae wekontam8onganit.
6.1 Ma machuk ohteau, ne naum ut agwe nepâuzsaut, kah ne m8chekeyeu8 ut kenugke wosketompahtu:
6.2 Wosketomp neh God anumauoncheh weenaeetuonk, ohtóonk, kah quttianittuonk, newaj mo teag quenauwéhik8k wutch ukketeahogkôunoh, wame ne kodtantog, onch God matta wuttinnumauoh menuhkesuonk na wuttit meetsininneat, qut penuwot ummeechin, yeu tahn8cheyeu8, kah matche unninneaonk.
6.3 Wosketomp nequt pasuk8eekheont kah m8cheke kodtumwáe pomontog, ne waj ukkodtum8me kesukodtumash monaash, kah ukketeahogkôunoh wanne wamep8oh wanegik, kah wonk matta posekinau, nussim, noh n8neekit neh wutaneúhkauoh.
6.4 Newutche nashpe petutteau tahn8cheyeu88k, kah amáeu en pohkenahtu, kah 8wesuonk pish puttogwhôsu nashpe pohkenái.
6.5 Nano, matta nauaou nepâuzsoh, asuh mat teag wahteóou, yeuoh m8cheke anwohsin, onk noh onkatog.
6.6 Nux, tôhkônogque nequt matt[à]nnungane kodtumwohkog, neesit nompe, qut onch matta naum8 wanegik: sunnummatta wame au8og pasukquinnu?
6.7 Wame wutanakausuonk wosketomp ne wutch wutt8nit, qut onch ukkodtupp8onk matta numwameechumun8.
6.8 Newutche teaguas wadchanuk waantam ánue onk mattamog? teag ohtóou matcheku, noh wahteunk pomushonat anaquabhettit pâmontogig?
6.9 An wunnegik wuskesukque naum8onk, onk naniyeue kodtantamóonk, yeu wonk tahn8cheyeu8, kah m8m8squeteaháonk.
6.10 Ne mahche n$nag mahche missohhamun, kah ne wahteauun, noh wosketomp, kah matta woh uppenuánumoh noh ánue missugken8mouk.
6.11 Newutche monatash ne machehteau8m8uk tahn8cheyeu8uk toh wunnenéhukqun wosketomp?
6.12 Newutche howan wahteunk toh wuttin wosketomp wunnenéhukqun yeu ut pomantam8onganit, nisáhke tahn8che pomantog, ne mohtshadtunk onatuh onkauohtáut? newutche howan woh wâadt wosketompoh teaguas pish âsukonkqut ut agwe nepâuzsaut?
7.1 WUnnewésuonk anue wunnegen onk ne mishôadtue sussequeáe pummee: kah nupp8ongane kesuk, onk neetue kesuk,
7.2 An wunnegik ônat mauukkomukqut, onk neit ônat mishadtup8áe komukqut, newutche ne 8wohkukôiyeum8 wame missinninnuog, kah pamontogig upponamuneau wuttahh8óut.
7.3 Neuantam8onk ánue wunnegen onk ne hahanuonk, newutche nashpe n8winneunkqussuonk, metah wunnehteauun.
7.4 Wuttahh8 waantogig, neg appuog mauékomukqut, qut wuttahhou mattammagwog, ne ohteau poánittamwe komukqut.
7.5 An wunnegik n8tamunat wutaushkomuáonk waantam, onk wosketomp n8tamunat ukket8homaongan8 mattammagwog
7.6 Newutche neáne kôussog uppapaskussuongan8 ut agwe ohkuhqut, netatuppeyeu8 wutahanuonk mattammog, yeu wonk tahn8cheyeu8.
7.7 Wunnamuhkut sunnukkutchahwhuttuonk kogkeáheau waantamwoh, kah mag8onk ûhshkomehteau metah.
7.8 Na wehqshik ne tag anue wunnegen onk ne waj kutchissik: kah manunniyeuenin wunnashaonganit, anúkauau pohtuánum wunnashaongánutcheh.
7.9 Ahque kogkinne musquantash: newutche musquanittam8onk ohteau upp8chenaóont mattammog.
7.10 N8wohkon, tohwaj negonne kesukodtash ánue wunnegenash onk yeush? newutche matta k8waantamwe nat8tamwehteoh yeu papaume.
7.11 Waantamóonk wunnegen weeche ahtóonk, kah ne wunnashpe wutchiinneau neg nauoncheg nepáuzsoh.
7.12 Newutche waantamóonk ne tashpuhh8waonk, kah teauguash tashpúhh8waonganú8: qut ne wunneetuonk wohwohtam[ô]onk, ne waantamóonk pomantamwateau neg ne ahtauunutcheh.
7.13 Natwontash wutanakausuonk God, howan woh ne sampweteunk, ne woonketeunk?
7.14 Wunniyeue kesukok weekontash, qut matchiyeuongane kesukok, natwontash: God wonk uppapiuhsukoshuh, onk woh matta howan namehteam8 teag noh asuhkaueh.
7.15 Wame teanteaguasinish nummahche naum, ut tahn8che nukkesukodtumut: na sampweseaénin, noh onkapunat ut wussampweusseaonganit: kah na matcheseaen, noh sepe pomontog ut ummatcheseonganit.
7.16 Ahque wussaume sampweusseaéneush, asuh wussaumee waantamwáheúhkon kuhhog: newutche tohwutch woh auskoméheadt kuhhog?
7.17 Ahque wussame matcheseaéneush, asuh mattammag88hkon: tohwutch woh nuppan ashkagad nupp8oh.
7.18 Ne wunnegen yeu menúhkenuman, nux, wonk yeu wutch qushkinúkkon kenutcheg: newutche noh quoshunt Goduh, pish 8wame sohwéhtauoh:
7.19 Waantamóonk menehkhik waantamwen, anue onk neg piukqussuog menuhkesuénuog, neg apitcheg keitotanat.
7.20 Newutche matta sampweusseaenúun8 ut wosket ohkeit, noh wáneseit, kah matta matcheseik.
7.21 Wonk ahque wuttahh8wontash, wame kutt8wongash nish ánukish, ishkont ken8tam kittinneum kummattanumuk.
7.22 Newutche nehenwonche kuttah wonk 8wahteoun, ken nehenwonche ahhahsukoueu onkatogig kummatánum.
7.23 Wame yeu nukqutchteauun nashpe waantamóonk, nussip, nukod$waantam, qut nô8sukonkqun.
7.24 Ne nô8sukiit, kah m8nôi, howan woh wunnampteauun?
7.25 Nummagup nuttah wahteauunat, kah natinnehamunat, kah kodnamehteauunat waantamóonk, kah tohwájeyeu8uk, kah wohteauunat ass8tue matcheseonk, kah mattammag8onk kah kogkéaonk.
7.26 Kah nummiskom ánue wesogok onk ne nupp8onk, mittamwossis noh wuttah appehhannú8uk, kah quomphonganú8uk, kah wunnutchegash kenéhpissú8nu8ash: noh waneetuk ut anaquabit God, pish uppohquohwhoh, qut matcheseaen pish wuttohqunukquoh.
7.27 Kusseh, yeu nunnamteauun (n8wau kahk8tamwéhteaénin) nô nequttogketamon namehtinneat ne adtahshik.
7.28 Ne ashpame nukketeahogkou natinnehog, qut matta nunnampteauouun, pasuk wosketomp nunna[m]eh ut kenugke muttannonganogkussuut: qut mittamwossis kenugke yeug wame matta nunnamheh.
7.29 Kusseh, yeu webe nunnampteauun, God sampweusseaenúheau wosketompuh: qut nag natinnehamwog monatash pogkodtantam8ongash.
8.1 HOwan tatuppeyeuit waantamwoh? kah howan wahteunk, toh anauwuttam8m8k ne teag? 8waantamoonk wosketomp 8wahsumwahtauun wuskesuk, kah ne anummenuhkag wuskesuk pish pen8ōpamukquodt
8.2 Kukkinn8nsh nanawehteauunat ketass8t wutann8team8onk, kah ne newutche chadchekeyeuwaonk nashpe God.
8.3 Kenuppe amaehkon wutch wunnaum8onganit: neepauwehtogkon machuk, newutche ussu uttoh an tapeneog.
8.4 Uttoh ohtag ketass8t wuttinn8waonk na menuhkesuonk ohteau, kah howan woh wuttinuh tok kutussem?
8.5 Howan nanawehteunk onn8team8onk, pish matta ummattamm8 machuk, kah waantamwenin wuttah kuhkinneasu naneeswe utt8cheyeu8 kah wussittumoonk.
8.6 Newutche nish noh kesantamoonk wutchiyeum8 ahquompiyeuit, kah wussittam8onk, newajeh wutonkupunaonk wosketomp missag ut wuhhogkat.
8.7 Newutche matta wahteau ne pish ánag newutche howan woh wuttungqun uttoh pish utt8che n$nag?
8.8 Wanne howan pahtimoou nashauonguh, wadchanonat nashaonk, asuh matta ummenuhkesuonkanu ut nupp8e kesukodtut kah na wanne assanittein ut ayeuwuttuonganit, kah matcheseonk matta pish tomwe[h]eoou neh nogkodchinitcheh.
8.9 Wame yeu nummahche naumun, kah n8tohh8wontamup nish$noh anakausuonk ne asemuk agwe nepauzsaut: na ahquompiyeu8, pasuk wosketomp onkatoge nanawunont, ut nehenwonche wuskeheaonganit.
8.10 Kah ne nunnaumun matchetowog adt posekinit, neg paonchag kah amaecheg ut wutayeuongan8out waneetupanatogig, kah nag wunanumoog ut keitotanat ne adt ne ussehettit: yeu wonk tahn8cheyeu8.
8.11 Newutche wussittumoonk matta kenuppe ussein ayeuuhkonittue m[a]tcheseonk: newaj wuttahh8oash wuñaumonauh wosketompaog, mamusse menehketeau8m8uk ut wuhhogkaout matchesenat.
8.12 Tokonogque matcheseaenin nequt pasuk8e matcheseit, kah sepe pomontog: onch wunnamuhkut n8wahteoh pish 8niyeuwontamuneau neg quashoncheg Godoh, neg quoshoncheg ut anaquabit.
8.13 Qut matta pish 8niyeuwontam8un matcheetou: kah matta pish sepe pomantam8, onatuh onkaohtaut, newutche matta wabesu ut anaquabit God.
8.14 Na tahn8cheyeu8 ne mahche n$nag ut ohkeit; na sampweusseaenu8og, neg ashpunanutcheg neaunak wutanakausuongan8 matcheet8og: wonk, na matcheseaenuog neg ashpunanutcheg neaunak wutanakausuongan8 sampweusseaenuog: nussip, yeu wonk tahn8cheyeu8.
8.15 Neit n8woweenodtumup poanittam8onk, newutche wosketomp wanne teagohtoou ut agwe nepauzsaut anue onk meetsinneat kah wuttattamuneat, kah weekontamunat newutche pish 8weetomukqun wutch wame wutanakausuongait, nisohkepomontog ut agwe nepauzsaut.
8.16 Mag8on nuttah wahteauunat waantamoonk, kah naumunat anakausuongash nish asemukish ut ohke[i]t: (newutche wonk nawutch kesukodae asuh nukkonae matta naume wuskesukquash kouem8ut)
8.17 Neit nummonunneaumup wame wutanakausuonk God, ne wosketomp matta woh nampteo8k anakausuonk ne asemuk ut agwe nepauzsaut: newutche tokonogque wosketomp ukkodnamehtinneat, matta pish tapenum8 wunnamteauunat nux nano, tokonoque waantamwen wuttenantamun n8wahteauu, qut matta pish tapenum8 wunnamteauunat.
9.1 NEwutche wame yeu nunnatwontamun ut nuttahut, wame yeu wahteauwahuonat, sampweusseaenuog kah waantamwog, kah wutanakausuongash, ohtaash wunnutcheganit God: wanne howan wahteauun asuh womonittu[n]nk asuh sekeneoadtuonk, nashpe wame ne anaquabhettit.
9.2 Wame teanteaguassinish tatuppeyeu8ash en wame: pasuk ushpunaaonk en sampweusseaenuut, kah matcheet8ut: wunneet8ut kah pahk[é]sit, kah nishkeneunkqussit, noh sephausit kah noh matta sephauseit: neane wunneetou, ne wuttatuppeyeuun matcheetou: kah noh chadchekeyeuadt, kah tatuppeyeu8 noh quohtog chadchekeyeuwaonk.
9.3 Na ohteau machuk ut kenugke wame teanteaquassinit neaunak ut agwe nepauzsaut pasuk ushpunaonk wame, nux wonk wuttahhou wunnaumonauh wosketompaog, numwohteau machuk, káh kogkeaonk ohteau wuttahh8out, ash pamantamwehettit, kah mahche nnag w8msuog en nuppunat.
9.4 Newutche noh weetuomont wame pamontamunitcheh, ne wutannoosuonk: newutche pomantamwe anum aneukauau nupp8e qunnon8oh.
9.5 Newutche pamontogig wahteauog nag pish nupp8og: qut napukeg wanne teag wahteau8og, asuh wanne wonk wutaonkquatunkanéog; newutche mehquánumaongan8 wunánatamun.
9.6 Wonk womonaongan8 kah sekeneaongan8, kah ishkauónaongan8 eyeu onkapunónou: asuh matta wonk nano wutchippiyeuméonk micheme, ne teaguas ne asemuk agwe nepâuzsaut.
9.7 Monchish weekontamwe meechish kuppetukqunnunk, kah weekontamwutteaháe wuttattash k8winum: newutche eyeu tapeneam kutanakausuongash.
9.8 Kuthogk8ongash nagwutteáe wompaj, kah kuppuhkuk quenahik8m8úhkitch susséqueáeu pumme.
9.9 Weekontamwe weetom kummittamwus noh womonadt nisohke pomantaman ut tahn8cheyeu8ut, ne anumunkquean ut agwe nepauzsaut, wame tahn8ché kukkesukodtumash; newutche ne kutchippiyeum yeu ut pomantam8onganit, kah ut kutanakausuonganit ne asean ut agwe nepauzsaut.
9.10 Uttoh an kenutcheg namehteunk tôh woh asit, ussish nashpe kummenuhkesuonk, newutche wanne anakausuonganinno, asuh pogkodtantamoonk asuh wohwohtamóonk asuh waantamóonk ut weenohkeit, ne áôan.
9.11 Nukqushkeip, kah nunnaumup ut agwe nepauzsaut, noh kánupishont matta ogquóhohteóou, kah nah manuhkesit matta sohkôsu, kah waantamwenuog matta upputtukqunneganéog, kah waantamwenuog matta weenaeekéog, kah nehtuhtuaénuog matta tapentauoog, qut nag wame wututt8cheeiyeum8og kah ushpunaog.
9.12 Newutche wonk wosketomp matta wahteo8 wutahquompiyeum, neane namohsemesog puttahhamwéhettit wutch matche hashabpoh, kah neane psuksesog puttuhhukquehettit appéhanoh; netatuppe wosketompaog wunnaumonaoh puttohwhoneau ut matche utt8cheyeu8ut, tiadcheh nuhkuhkongqhettit.
9.13 Yeu wonk waantamóonk, nunnaumun ut agwe nepauzsaut, kah missi ut anaquabeh.
9.14 Na mo peasin otan, kah oggunsinninnú8, kah wutáyeuuhkontamun mishe ketass8t, kah 8weenuhkomun, & ummishewuhkon8sunuhkontamun.
9.15 Kah na ut nameheon kuttummunge waantamwenin, kah noh nashpe 8waantamóonk pohquohwhuttau otan, qut matta howan ummehquanumuh ne nan kuttummunge wosketompoh.
9.16 Neit nussip, waantamóonk anue wunnegen onk ne menuhkesuonk, qut waantamwen 8waantam8onk mishánantamun, kah ukkutt8wongash matta n8tam8unash.
9.17 Ukkutt8wongash waantamwenuog nish manunne n8tamunash anue onk ummishont8waonk noh nanawunnuadt ut kenugke mattammagwut.
9.18 Waantamoonk anue wunnegen onk nish ayeuteae auwohteaongash: qut pasuk matcheseaen m8cheke machehteou wanegik.
10.1 NUpp8e 8chasog, Apothecary uppumméum wutayimunneau sohham8m8 wutch aneuk: ne wuttatupe unnehikqun noh wân8waantog kah wuohtiánumukqussit.
10.2 Waantamwen wuttah wuttinohkôuneiyeu ohteau, qut mattammog wuttah ummenadcheanieyeu.
10.3 Nux, wonk, noh mâtammag8it pomushadt mayut, wuttah meshanohteau, kah nishnoh pasuk8 unnau, nummattammag8.
10.4 Wunnashauonguh nanánuwaen ayeuuhkonittue neepauwetunkquean, nukkodtukkon kutayeuonk, newutche n8sweonk pamshadto8m8 magogish matchenehettuongash
10.5 Na machuk nunnaumun ut agwe nepauzsaut, onatuh wounkagk sohham8m8uk wutch nananuwaenúut.
10.6 Ass8tuonk wunnohto8m8 qunuhquappúonk, kah weenaoetuog tiuhquonkquappúog.
10.7 Nunnaumup wuttinneumuneunk ut horses uppisquanit, kah sontimóog ogque pomushaog ut ohkeit wuttinneumuneat.
10.8 Noh pâsahteaheganéhteadt, pish uppetshon, kah howan tauwutchahkog, ask8k wish wussogkepwoh.
10.9 Howan ohtahtunk qussukquanash, nish nashpe pish woskeheonash, kah noh papassahthog wuttuhqunash pish nunukquodtut appu.
10.10 Missehchuog wéhquog, kah matta kehtattaómuk ne en kenag, neit ahchue upponamun m8cheke manuhkag: qut waantamóonk 8chiin tamp8wehteadt.
10.11 Wunnamuhkut ask8k sogkep8au matta unnánat8eg, kah nanwanneum8en wanne anue wunneetou.
10.12 Kutt8wongash wutt8nut waantamwenin wunneetupanatamweyeuash: qut wussissitt8nash mattammog wunnehenwoncheh misseashquonukqun.
10.13 Waj kutchissik ukkutt8wongash mattammagweyeu8, kah wehshik ukkeket8kaonk, ne matchenéhuwae kogkeáonk.
10.14 Mattammog wonk numwabehtunk kutt8wongash; wosketomp matta woh missohham8 toh pish ânogk, kah toh pish ne asuk8e nnag, howan woh ummishamauon?
10.15 Wutanakausuonk ass8tu, nishnoh pasuk wussauwunau: newutche matta wahteau uttoh woh ayn$ont otanat.
10.16 Onkapunash woi ohke, kukketass8tam8m peissesu8it, kah kussontimósimog nompoáe meetsehettit.
10.17 K8nanumit woi ohke, kukketass8tamom wunnaumoniit ahtûhskauoh, kah kussontimósimog ut utt8cheyeu8ut meetsuog, newutche menuhkesuonk, qut matta kogkeussippam8onk.
10.18 Nashpe m8cheke segeneam8onk, s8kquem8it weetu, kah nashpe menutchegane sesegenam8onk, weetu padchepippeau.
10.19 Mishadtuppuonk ayimun wutch ahanuonk, kah wine wekontamwáhuóm8: qut teaguas tapenum8m8 wame teanteaquassinish.
10.20 Matanumuhkon ketass8t, matta ut kuttahhut: kah matanumuhkon weenaueetu, ut kutappinneáe chamberumut: newutche mamatchekesukque psukses pish kenunnum k8wadtauatonkqussuonk, kah noh wânuppohwhunit pish wussin uttoh anagk.
11.1 Unnohteash kuppetukqunneg nippekontu: newutche pish kummishkomun mahche m8chetikquinogok.
11.2 Aninnumau wutchippiyeum8 nesausuk adtahs8itcheg, kah wonk shwosuk adtahs8itcheg: newutche matta k8wahteoh uttoh pish machuk ut wosketohkeit.
11.3 Mahtokqs numwohtag sokanon, nish sequem8ash ut ohkeit: kah mehtug kepshunk nogque en sowaniyeu, asuh nogque en nannummiyeu, ne ayeuonk ne mehtugk adt kepshunk ne sepsin.
11.4 Noh kahkinneásit wuttinoh matta pish ohkehteóou; kah noh nanawontog mahtokqs matta pish kepenum8.
11.5 Neane mo wahteoouan ummay nashauonk, asuh uttoh en miskonash nekik ut wutôontomukqut noh w[à]neechanit: ne kuttatuppe matta wahteauouun wutanakausuongash God, noh wame kezheunk.
11.6 Mohtompanáe ohkehteash k8skannemunneash, kah wunnonk88k assánukon kenutcheg: newutche matta k8wahteo8h, uttiyeu pish wániyeum8uk, asuh yeu, asuh yeu, asuh uttôh pish naneeswe tatuppe wanegik.
11.7 Wunnamuhkut wequai weekon, kah weekontam8wenunkquot muskesukquash nauont nepâuzsoh.
11.8 Qut wosketomp m8cheke kodtumwáe pomantog, kah weekontam8wontog wame, qut mehquontaj pohkinne kesukodtash: newutche nish pish monatash: wame ne noh wôm8uk tahn8cheyeu8.
11.9 Weekontash woi wuskenin ut k8skenuuneat, kah kuttah weekontamwáhikqueh ut k8skenue kesukodtumut, kah pomushadtash kuttahh8wáe mayash, kah kuskesukque naum8onganit: qut wahteoush, wutche wame yeush God kuppas8k wussittum8onganit.
11.10 Newutche ontohtaush unkquanumóonk wutch kuttahhut, kah amaunsh machuk wutch k8weyausut, newutche mukkiesu8onk, kah wuskenu8onk tahn8cheyeu8ash.
12.1 Mehquanum yeuyeu noh kezhikquean k8skenue kesukodtumut, ash papeyaumunogkup matche kesukodtash, kah kodtum8ash asquam pas8cheónn8ash. ne adt pish n8wáan, wanne n8wekontam8unash.
12.2 Asquam nepâuz, asuh wequai, asuh naneepauúhshadt, asuh anogqsog asa papohkenniyeuhettegup, asuh mahtokqs asuhkaue qushkémun8ut sokanon:
12.3 Ne kesukuk nanawunukeg wetu pish nunnukshaog, kah menuhkesuenúog pish na[n]waéog, kah togguhwhosuénuog ahqueyeu8og, newutche ogguhsuog, kah yeug wosompitcheg kenogkeneganit pohkenahéoog.
12.4 Kah squontamash pish kuppuhhausuash ut mayuhkontu, togguhwhosue wuttauatonkqussuonk peant8agk: kah noh pish omohkeu kuht8adt psukses, kah wame pohpequae wuttauneunk pish tiuhqunkheóog.
12.5 Wonk quehtaman ne quanunkquttag, kah wabesuongash pish ohtaash mayuhkontu: kah almonduhtug pish wunnenekin, kah chansomps pish weaninnú8: kah kodtantamóonk pish punushau: newutche wosketomp au ut wunôuhtáe ayeuonganit, kah maumuttamwaenuog popaumsháog tôumaogquehtu.
12.6 Asq silvere pemuneat aompinnem8mukup, asuh golde weskq papokshan8kup, asuh wuttuhhuppaitch asq papokshunkup ut tohkekommuut; asuh wheel papokshan8kup ut cisternut.
12.7 Neit pish puppissi qushkem8 en ohkeit ne ohtagkup: kah nashauonk pish qushk[e]u en Godut noh magukup:
12.8 Tahn8cheyeu8gish tahwunn8cheyeum8 (n8wau Kuhk8tomwehteaen) wame tahn8cheyeu8.
12.9 Kah nano, newutche kuhk8tomwehteaen waantam, ashpummeu kuhk8tomauau missinninnúh wahteauonk, nux, wunnenunnukqussu, kah natinneham, kah kuhkenauóhtó[h] monatash nupwóaongash.
12.10 Kuhk8tomwehteaenin natinneham tapeneunkquokish kutt8wongash, kah ne wasukkuhwhosik ne sampwi, wunnamuhkuteyeue kutt8wongash.
12.11 Ukkutt8wongash waantamwenúog ogqueneunkquodtash goadsut, kah kenuhtugquontunkanit kishpissuash nashpe nanawunukeg moeongash, nish magumukish wutch pasuk nanawunont shepsoh.
12.12 Kah wonk, nashpe yeush, nunnaumon, áushkôash: ayimog monatash b8ks matta wohkukquoshinninnuut, kah m8cheke natwontamóonk ne wussauwunnumwahukqun weyaus.
12.13 N8tamuttut pakodtattum8onk mamusse ne teaguas, qush God, kah nanawehteaush wutann8team8ongash, newutche yeu mamusse wunnoswetam[ô]onk wosketomp
12.14 Newutche God pish paudtou nishnoh anakausuonk wussittum8onganit, weeche nishnoh keme teag, asuh ne wanegik, asuh ne machuk.