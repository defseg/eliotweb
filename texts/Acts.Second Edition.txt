1.1 Nukkezteoh negonne n8sukkuhwhonk (woi Theophilus) papaume wame Jesus kutcheu naneese ussenat & kuhk8tomuhkonat.
1.2 No pajeh kesukok neadt mo tóhshinut, mahcheu ken8no[n]t ukkodnetuhtaénumoh, pepenauoncheh nashpe Nashauanitt8h.
1.3 Yeu wonk naeihtauumpoh keteaeu mahche nuppuk, nashpe monatash wunnamuhkutée kuhk?nneasuongash, wunnauóuh yaonchagtikqunnu, kah wuttinnónash wadchéayeu8gish wutass8tam8ónganit God.
1.4 Kah 8weeche mo8moh, wutann8nuh nahog, ahque 8m8gk Jerusalem, qut pahtáu8gk ukquoshómuwáonk 8shoh, uttiyeu n8tamáyeogkup.
1.5 Newutche wunnamuhkut John kutchéssum8 nippe, qut kenaau pish kukkutsúmumw8 nashpe wunnetupanatamwe Nashauanit, paswese.
1.6 Yowutche móe paahettit, wunnat8tomauóoh, n8waog, Lord, yeuyeu wonk kenompe enninnumau wutass8tamóonk Israel?
1.7 Kah wuttinuh nahog, Woh mo k8wahteaumw8 aquompak, kah toh utt8che, uttiyeu Wut8shimau adtahtunk nehenwonche ummenuhkesuonganit.
1.8 Qut pish kutattumunumumw8 menuhkesuonk, mahche wunnetupanatamwe Nashauanit nukkuhkongqueog, kah kenaau pish n8wauwaenumog, naneeswe ut Jerusalem, kah wame Judea, kah Samaria, onk áongkouohkomuk.
1.9 Kah yeushog an8wadt, moneauahettit, tohshinau kah matokqs wutattumunoh, mat wonk wunnauóuh.
1.10 Kah aspuhquaehettit en kesukquiug, ashpeit, kusseh, nesuog wosktetompaog 8weechekompaumóoh womphogkouunáog.
1.11 Neg wonk an8wacheg, Kenaau wosketompaog Galile, toh wutch nuhquaéóg kekesukquieu? Yeuoh nan Jesus uttiyeu nemunnummonteáógkup en kesukqut, ne pish wuttinne peyon, neane nauog au kesukqut.
1.12 Neit qushkeog en Jerusalem, wutche wadchuut hettamun Olivet, uttiyeu wutch Jerusalem sabboth-dáyeu pomushaonk.
1.13 Kah petutteahettit, auog wohqut, na wutappinneau Peter, kah James, kah John, kah Andrew, Phillip, kah Thomas, Bartholomew, kah Matthew, James wunnaumonuh Alpheus, kah Simon Zelotes, & Judas, weechaioh James.
1.14 Wame yeug ne wuttaiinneau, pasukqunittahhaog ut peantamunat. kah weequetumunat, kah mittamwossissog 8weechaiyeumouh, onk Mary ohkasoh Jesus, kah weeche weematoh.
1.15 Neit Peter neepau nôéu ut ukkodnetuhtaénumut, kah n8wau, (ogkemon nag moiépanneg nequt pasuk88og nab neesinnehchag)
1.16 Wosketompaog, kah neematog, yeu wussukwhonk m8hche mos ussen, uttiyeu wunneetupanatamwe Nashauanit nashpe wutt8nit David án8wop negonne papaume Judas, uttiyeuoh mónchanont nahoh tohqunoncheg Jesusoh.
1.17 Newutche mô k8weetógkemutteánánônup kah wutahtaunap yeu nohtompeantogkô8onk weeche kenaan.
1.18 Neit yeuoh wosketomp taphum ohke nashpe matcheseae onkquatunk onk pánushont, passisshau, kah wame wunnogkusse sohwushin.
1.19 Kah wame wadohkutche Jerusalem wahteauunneau, yowutche hettamun ne ohke wuttinnontowáonkan8out Akeldama, yeu nauwuttamun, msqueheongane ohke.
1.20 Newutche wussukwhôsu ut unn8hhamaongane wussukwhonganit, Week touushitch, káh mat howan weekitam8utch, kah onkatog neemunitch wunnohtompeantogkó8onk.
1.21 Yowutche wutche yeug, weechogqueog nisahke Lord Jesus weetomukqueogkup.
1.22 Kutcheu wutch kutchessummuop John, no pajeh ne nan kesukok neemunnumonteaog pasuk mos pepenauon k8weeche wauwaenuunnanónut wutomohkeonk.
1.23 Kah pepen8waog neesuoh, Joseph ussowenuh Barsabas, nahohtôeu 8wesuonk Justus, kah Matthias.
1.24 Kah nag peantamwog, kah n8waog, Ken Lord, k8wahteoh wuttahhowóash wame wosketompaog, missohhamaiinnean uttoh en yeug neeswe pepén8wadt.
1.25 Onk woh neemunum yeu nohtompeantogko8onk, kah Apostleu8onk, uttiyeu Judas wanteunk wutch ummatcheseonk, onk woh au nehenwonche wutappuonganit.
1.26 Kah wuttittanohtôuttinneau, kah pepénaau Matthias kah mo weetogkemau nabo nequttu8og Apostlesog.
2.1 Kah paaúm8ug kesukok Pentekost, nag wame moappuog pasukqunnu8 wuttohhou.
2.2 Kah taiatje peyaúm8 mishont8wom8 wutch kesukqut, onatuh mahshétahshik, kah numwohteau wame wetuómut na aphettit.
2.3 Kah naumwog néhneyái meenanash ogqunneunkqutash n8htaut, kah ukquenápinneuh nahog nishnoh pasuk8h.
2.4 Onk naghog wame numwabetonkquog Nashauanitt8h, kah kutche kutt8wog penowont8waonganash, neane aninnumauont Nashauanit wunnont8waonk.
2.5 Kah nná wudohkutcheg ut Jerusalem, Jewsog womontogig peantamóonk, wutch nishnoh wutóhtimoin agwu kesukqut.
2.6 Yeu n8tunkwok, monacheg moeu peyauog, monchánatamwog; newutche nishnoh howan wunn8taoneau kekuttu nehenwonche wuttinnont8waongkan8.
2.7 Kah wame naghog quehquenauwantamwog, kah monchanatamwog, hettuog, Kusseh, sunnummatta yeug wame kekut8hkoncheg uk-Galileansog?
2.8 Kah tohhen n8tauogkut nishnoh pasuk ut kuttinont8waonganun uttoh adt nekeog?
2.9 Parthianog, kah Medsog, kah Elamitsog, kah wudohkutcheg ut Mesopotamia, kah Judea, kah Cappacodia, ut Pontus kah Asia.
2.10 Phrigia, kah Pamphylia, ut Egypt, kah ut ohkit Lybia nahen Cyrens, kah penuwohteaog wutch Rome, Jewsog kah Proselytsog
2.11 Cretsog, Arabiansog, ken8taunnonog kekuttuog kuttinnont8waônganun monchanatamwe wutanakausuonganash God.
2.12 Onk nag wamu quehquenauwantamwog, kah wutchanatamunneau, hettuog, Toh nauwuttamómau yeu?
2.13 Onkatogig momontauôuh, n8waog, Yeug wosketompaog kogkeeussippamwog.
2.14 Qut Peter neepau weeché nabo nequttú8woh, m?shontowau wuttinuh nahog. Kenaau wosketompaog Judea, kah kenaau wame wodohkeógish Jerusalem, yeu wahteau8k, kah n8tam8k nukkutt8wonganash.
2.15 Newutche yeug matta kogkeeussippamóog neananatamog, newutche webe qut numatúhquou.
2.16 Qut yeu ne án8wop quoshodtumwaen Joel
2.17 Kah pish n nih majish kesukodtash, (n8wau Lord) Nussokenumau Nunnashaonkuh ut wame weyausut, & kenaumonáóog, kah kuttônnowôog pish kuhk8tomuhteaog, kenunkompóm8wóog pish naumwog monamansuongash, kah kukkehtompam8óog pish unnukquomwog unnukquomuongash.
2.18 Kah nussokenumau nashauonguh nuttinnumut, kah nunksquomog, yeush ut ut sukodtash, kah pish quoshodtumwog.
2.19 Kah nunnahtitteam monchanatamm8onganash ut ongkouwe kesukqut, kah kuhkinneasuonganash yeu muttaohket agwu; msqueheunk, kah n8tau, kah pukuttau,
2.20 Nepauz pish ayeuou pohkenum, kah nahnepáshadt pish wusqueheunkaneú8, negonáeu ne mohsag kah monchanatamwe kesukod Lord uppeyaonk.
2.21 Onk pish nnih, wuttinnaiin howan wehquttug 8wesuonk Lord, pish wadchanau
2.22 Kenaau wosketompaog Israel, n8tam8k, yeush kutt8wonganash. Jesus ut Nazareth, wosketomp God 8woweenomuh, kenugke kenaau, nashpe mishanakausuongash, monchanatamowonganash, kah kuhkinneasuonganash, uttiyeush God asechish kenugke kenaau neane wahteauóg.
2.23 As8wunut neáne quoshawe unnantammowonk, natwontamóonk & negonne 8wahteauonk God, kenaau kutóhqunn8op, kummatchetowae kenutcheganóoash uppummetóhkuppunnaau, kah kenushau.
2.24 God wutomohkinuh wonk, ompenitwuttammepunnaonganash nupp8onk, newutche nupp8onk woh mo ukkogkôunoh.
2.25 Newutche David 8weadtimuh, negonae nunnau Lord nagwutteae ut anaquabeh, newutche noh nutt?nohkounit, nen woh matta nutôntahteabu.
2.26 Yowutche nuttah weekontamup, kah neenan weekontamup, kah wonk n8weyaus anwonsun ut ánn8wósinneat.
2.27 Newutche matta kenugkonoh nukketeahogkou chepiohkomuk; kah matta kuttinánumoh k8neetupanatam8m naumun áninn8onk.
2.28 Ken kukkuhk8tamaiup keteaonkane mayash, ken kenumwohtah weekontamóonk, nashpe kuskesuk.
2.29 Wosketompaog kah neematog, páúhsuke ket8hkonti papaume Patriark David, nupp8i kah posuhkinnói, kah 8weenohke yeu ohteau yeu pajeh kesukok.
2.30 Yowutche nohtompeantogkawut, wahteunk God wutchadchekeumáonk, wutch ummeechummuonk wussekanohtog, neaunak weyaus, pish nutomohkin Christ, appin kutappuonganit.
2.31 Wunnaumunat yeu negonne, wussinneap papaume wutomohkeonk Christ, ukketeahogkonuh matta nukkonnoneinoh chepiohkomuk, keh 8weyaus matta naum8h aninn8wonk.
2.32 Yeuoh Jesus God wutomohkinópuh, yeu wame k8wauwónan.
2.33 Yowutche tahshinat ut wuttinnohkôunit God, & attumunon ukquashaumuwaonk Nashauanit, yeu wussokanumun uttiyeu naumog kah n8tamóg.
2.34 Newutche David matta ushpúunau kesukqut, qut n8wau, Lord wuttinnon Nummanitt8m, Apsh ken nutt?nnohkóunit.
2.35 Káh nutaiyeu kummatwómog kutahpannehtuonk.
2.36 Yowutche wame Israel wahteauhett?ch wunnamuhkut, unnoh Jesus unnoh nohshóg, God wutaiyeuoh Lord kah Christ.
2.37 N8tamóhettit yeu, konnukketahwhoog wutahh8wóut, unnaog Peteroh, kah onkatogig Apostlesoh, Wosketompaog kah nematog, toh woh kutussenán?
2.38 Neit Peter wuttinuh nahog, Aiuskoianatam8k, & kutchissum8k nishnoh pasuk, 8wesuonganit Jesus Christ, newutche aquoantamóonk kummatcheseonganóoash, kah kenaau mos kutattumunnumumw8 ummag8onk Nashauanit.
2.39 Newutche quoshaudtuonk, kutáhtaunneau, kah keneechan8woog, kah wame nag naúappitcheg, neadtahshe wehkomont Lord Kummanitt8mun.
2.40 Kah nashpe monatash kutt8wongash 8wauónuh, kah wussohkóuh, n8wau, Pohquohwhun8k kuhhogkaóog yeu wutch matcheetowe pometuonk.
2.41 Neit naghog wekontamwe áttumunumóhettit ukkut8wonganash, kutchissumóog, kah nekesukok shwut muttannunganogkussuog missinninnuog weechaiyeutuog.
2.42 Kah ummenuhkénumunneau ukkuhk8tomuhteaongan8 Apostlesog, kah wutteahshaiyeuunneau; sohqunnumwog petukqunneg {moeu}, kah {moeu} peantamwog.
2.43 Kah nishnoh pasuk wame wabesuog: kah Apostlesog wutusseneau monatash monchanatam8onganash kah kuhkinneasuongash
2.44 Kah wame wanamptogig moiappuog kah wame teanteaquasinash aninnumáuadtuog.
2.45 Kah mag8wog neadtahshékhettit, kah maumachiash kah wutchadchapenumóadtinnaoash nishnoh wuttin quenaihikqunneau.
2.46 Kah nagwutteaeu moeog asekesukokish peantamwakomukqut, kah sohqunnumwog petukqunneg onk yaen wewetuómut mechwog mechum nashpe wekontamóonk, kah weechetahhóadtuonk.
2.47 Tabattantumauun God, kah wame missinninnuog 8womonóuh. Kah Lord uppas8oh nano monaoh moiyeuwekomonganit asekesukokish, nneg woh wodchan[u]tcheg.
3.1 Neit Peter kah John moncheog moeu en peantamwakomukqut, ut peantamunat, nôôhquodt.
3.2 Kah wosketomp, wehwepétu wutch wunneetuonganit, tahshinau nnoh ponit asekesukokish squontamut peantamwakomukqut, ussowetamun wunneetou, wenshau ne teaguas nahog petutteanutcheh ut temple.
3.3 Nauont Peter kah John, petutteaog ut temple, 8wenshamuh ne teaguas
3.4 Qut Peter ummonneauoh, kah John, wuttinuh, Kuhkinnai?nnean.
3.5 Kah ummonneauuh nahog, unnantam nutattumunum ne teaguas.
3.6 Neit Peter n8wau, Silver kah gold matta nutahtaouun, qut ne ahtou kittinnumauunun: ut 8wesuonganit Jesus Christ ut Nazareth neepaush, pomushaush.
3.7 Kah wunnemunuh ut wuttinnohkounit, kah wutashinuh, kah teanuk wusseetash kah wussupskoh menuhkesuoh.
3.8 Kah quehshau, neepau, pomushau, onk uppethu wecháuuh ut temple, pomushau quehshau, tabattantamauun God.
3.9 Kah wame missinninnuog wunnauóuh pomushau, kah woussumon God.
3.10 Kah nag 8waheouh yeuoh ápeup wunneetu squontamut temple wenshau ne teaguas; kah numwohtaog monchanatamóonk, kah quehquenouanatamóonk neanhet.
3.11 Kah n8chumwéseup netskehitup weetómont Peter kah John, wame missinninnuog, moushauog, {weekit} ussowetamun Solomons upporchum missi monchanatamwog.
3.12 Kah Peter nág, namp8hamauau missinninnuh, Kenaau Israele wosketompaog, tohwutch monchanatamóg yeu? asuh tohwutch monnaiyeog unnantamog nashpe nehenwonche nummenuhkesuonganun, asuh n8ne peantam8onganun nutaimauónan yeuoh wosketomp pomushonat.
3.13 Ummanitt8moh Abraham, kah Isaak, kah Jakob, Ummanitt8moh k8shinnonog quehtiánumau wunnaumonuh Jesusoh, uttiyeuoh kenaau as8wunogkup, & kohkonn8waogkup anaquabit Pilate, kodtantog neh pogketinnonat.
3.14 Qut kenaau kukkohkonn8ómwop wunnetupanatamwenin, kah samweusseaenin, kah kukkodtantamunneau nushehteaen kittinnumonteanaont.
3.15 Kah kenushaumw8 maguk pomantamóonk, nnoh God omohkinoncheh wutch nuppunat, yeu wauwaog.
3.16 Kah 8wesuonk, 8namptamwog 8wesuonk, wutaiumauoh yeuh wosketompoh menuhkesuonk, nnoh kenaau nauóg kah waheog: nux, 8namptamoonk uttiyeu aninnumonkqueog, aninnumauon yeu pannuppu netskehheaonk anaquabeog kenaau wame.
3.17 Kah yeuyeu nematog, nuttinanatam kutussenaous wutch as8tuonk, kah neásehetteup kenanaanuaenum8óog.
3.18 Qut yeush God kuhk8tomunkqueog ut wutt8n8wout wame ukquoshodtumwaenumoh, nish Christ woh asechish, nish wutussenash.
3.19 Yowutche aiuskoianatam8k, & quinuppekompau8k, kummatcheseonganash woh jiskhomunash, uttoh adt8che peyaum8ug weekontam8onk, wutch anaquabit Lord.
3.20 Onk an8nau Jesus Christ uttiyeuwoh negonne kohk8tomunkqueogkup.
3.21 N noh kesukquash woh attumunukqut nó pajeh wushkehteaumuk wame teanteaquassinish, uttiyeu an8wop God nashpe wutt8n8wout wame wunneetupanatamwe ukquoshodtumwaenumoh wutch wuske kutchissik muttaok,
3.22 Newutche Moses wunnamuhkut unnáu k8shinnónoh, Lord Kummanitt8m pish neepauunau nohtompeantog wutch keematt8óut nussu neánussee, noh pish keen8taau, wame teanteaqussinash, toh ánukqueog.
3.23 Kah pish nnih, n?shnoh pasuk matta n8tauonk yeuhoh nohtompeantogeh, pish nushau wutch kenugke missinninnúut.
3.24 Nux, wame quoshodtumwaenuog wutch Samuel, kah yeug áusukôhsutcheg, neádtahshuwámukup, netatuppe negonne wussainneaoh yeush kesukodtash.
3.25 Kenaau wunneechan8oh nohtompeantogig, kah 8n8waongan8, uttiyeu ayimauun God k8shinnonog, unnon Abraham; ut k8skannem wame áuwomoncheh ut ohkit wunnanumóog.
3.26 God omohkinont wunnaumonuh Jesus, negonne wutan8nuh en kuhhogkaóut, woh k8nanumukkou, quinnuppinont nishnoh pasuk8h wutch ummatcheseonganit.
4.1 Kah kón8nahettit missinninnuh, sephausuenuog, kah nananuáenin ut Temple, kah Sadduces ukquentauóuh.
4.2 Musquantamhettit, newutche kuhk8tomauóog missinninnuh, & kuhk8tomauóog nashpe Jesus, wutomohkeonk wutch nuppunat.
4.3 Kah n nag wutohqunouh, kah ukkupshagkinóuh na wonk kesukok, newutche yeuyeu wunnonk88k.
4.4 Qut monaog n8togig wuttinn8wáonk 8namptamuneau, kah ogkemut wosketompaog mo napanna tahshit muttannunk.
4.5 Onk n nih nanompunk, nanaanuacheg, kah Eldersog, kah Scribsog.
4.6 Kah Annas negonne sepháusuaen, kah Caiphas, kah John kah Alexander, kah neadtashauatog negonne sephausuaen, moéog ut Jerusalem.
4.7 Kah ponahettit naghog anaquabhettit, wunnat8tomauóuh, Teagwe menuhkesuonk asuh teagwe wesuonk nashpe yeu aséog.
4.8 Neit Peter numwohshau Nashauanitto, wuttinuh, Kenaau nanaanuáog missinninnuog kah piahquttumwog ut Israel.
4.9 Nat8tomaiéog yeu késukok n8wunanakausuonganun neanhet n8chumwesit, uttoh en netskeheon.
4.10 Wahteau8k kenaau wame, kah wame Israel wahteauhettich, nashpe 8wesuonk Jesus Christ ut Nazareth, nnoh noshógkup, nnah God ômohkinoncheh wutch nuppunat, nashpe nnoh, yeuoh wosketomp neepauut netskesu.
4.11 Yeu qussuk mishanantamogkup, kenaau wekitteaenúog uppuhkuk adtnáshik ohteau.
4.12 Kah matta woh toh wonk wadchanittuonganino, newutche matta onkatuk wesuonk yeu ut agwu kesukqut aninnumadtein, uttiyeuwoh wadchanukqueog.
4.13 Naumohettit matta qusheeteageyeuun Peter kah John, kah wahteauhettit matta teag nehtantauóog, kah as8tuog, nag monchanatamwog, wahteauog weetomáog Jesus.
4.14 Kah nauáhettit wosketompuh uttiyeu neetskeheut 8weechekompaumuk8uh, matta toh wuttittamm8unneau.
4.15 Kah ônáhettit monch[e]g wutch moieonganit; nag ken8nittuog móeu.
4.16 N8waog, Toh woh kuttinheunnônog yeug wosketompaog? newutche wame wodohkitcheg Jerusalem 8wahteauunneáu, wutusseneau missi monchanittuonk, kah matta woh nukkohkon8waunnan.
4.17 Qut ishkont wuttintamunneau missinninn–og: menuhkeu quehtinnontuh, matta toh unnahettit howan yeu ut wesuonganit.
4.18 Onk nag 8wehkomóuh, ukquehtinóuh nahog, toh unn8on, asuh kuhk8tomuhkon 8wesuonk Jesus.
4.19 Qut Peter kah John wunnamp8ham8uh, kah wuttinuh nahog, Tohhen sampoi anaquab?t God, kukkuhkuttonteaneau m8cheke neit God, wussittum8k kenaau.
4.20 Newutche n8nanumumun montohéin, qut nussinneanónash yeush nánamagish, kah nôn8tamagish.
4.21 Nemehkuh onk quohtináhettit, wuttinnánumóuh noh nushagk, matta namehteauóog uttoh woh áspunnanahettit newutche missinninnuog, newutche wame quttiánumóog God newutche ne ónakup.
4.22 Newutche wosketomp mo yauunchagu kodtumwohkom & pumu, uttoh adt netskehhuwae yeu monchanatam8onk asemukup.
4.23 Kah ponunnahettit, wonk moncheog en weetatteamunganuwóut, kah wuttinnóneau wame néanáhettit negonne sephausuénuog kah Eldersog
4.24 Kah n8tamóhettit weechetahheatue mishont8waog en God, kah n8waog, LRRD, ken Manit, kesteunkup kesuk kah muttaok, kah kehtoh, kah wame neg noh apitcheg.
4.25 Ut wutt8nit kutt?núm David, kussip, Tohwutch heathen musquantamohettis, kah missinninnuog unnantamohettis tahn8che.
4.26 Sontimôog yeuut muttaohkit neepoog, kah nanaánuénuog moeog ayeuhkonon Lord, kah ayeuhkonon uk-Christimoh.
4.27 Newutche wunnamuhkut ayeuhkonon wunneetupanatamwu kenaumon Jesus, sasequnop, Herod, kah Pontius Pilate weeche Gentils, kah wosketompaog Israel moeog.
4.28 Ussen uttoh kenutcheg kah negonne kukkodteaqutteamowonk unnantamop yeu pish nnih.
4.29 Kah yeuyeu Lord naish ukquogquóhtóaonganoash, kah aninnumau kittinnumog, woh ummenuhke yinneau kuttinn8waonk.
4.30 Sumogkinnumau kenutcheg neetskehuwom8uk, onk kuhkinneasuonganash kah monchanatamowonganash woh nnaiyeuash, 8wesuonganit wunneetupanatamwu kenaumon Jesus.
4.31 Kah paantamohettit, ohke nunnukkem8 ne ádtannoehettit, kah wame numwabehtunkquog wunneetupanatamwe Nashauanitto, onk ummenuhke yinneau wuttinn8waonk.
4.32 Onk monacheg wanamptogig pasukqunu8 wuttahhou kah pasuk88 keteahogkou, onk matta pasuk n8waou ne teaguas ne ohtonk, yeu nutahtauonk, qut wame maumatchiyeuash nanwohtaash.
4.33 Kah menuhke Apostelsog wauwóneau wutomohkuonk Lord Jesus, kah missi wunneetupanatamowonk wutappetunkqunneau.
4.34 Naghog matta pasuk ne teaguas quenáhukou newutche wame neg ohtunkig ohke, asuh wetuomash ummagunaoash, kah paudtoog ne anoadtuk nish maghettichish.
4.35 Onk upponumunáoash Apostles wusseetowóut, kah wuttinnumóatinnaoash howan quenauhukqut.
4.36 Kah Joses, yeuoh Apostles ussowenau Barnabas, (ne anawuttam8m8uk, weekontamwuttahhae wunnaumenaiin) Levite, wutohket Cyprus.
4.37 Ahtunk ohke, ummagun, kah paudtou teauguash, onk upponámunash Apostles wusseetuóut.
5.1 Qut noh wosketomp ussowesu Annanias, kah Saphira ummittamwussoh, magou neadtashadchasuadt.
5.2 Kah nawhutch óadtuhkaongáno 8wadchanumuneau, kah ummittamwussoh 8wahteauunun, onk nawhutch uppaudtauunnau, kah upponumunneau Apostles wusseetowout.
5.3 Qut Peter wuttinuh, Annanias tohwutch mattanit numwabit kuttahhut, pann8waheun wunneetupanatamwe Nashauanit, onk k8wadchanum nawhutch ne anóadtik ohke.
5.4 Ne ahtouan, matta k8tihéinas? onk mahche mágouan, k8tihein? tohwutch yeu unnanataman ut kuttahhut, matta kuppann8waheuh wosketompaog, qut Manit.
5.5 Kah Ananias n8tog yeush kutt8wonganash, kepshau, kah nupp8, kah missi wabesuonk wunuhkuhkongqunau neg yeush n8togig,
5.6 Kah nunkompaog neepahettit, wuttittuppaskinouh, kah ummonchanouh upposekinouh,
5.7 Onk nishwe houres ompetak, ummittamwussoh paonit, matta wahteo8 toh ônag.
5.8 Peter wuttinuh, Missohhamah mag8óg ohke yeu tohsheu. Kah wuttinuh, Nux ne tohsheu.
5.9 Neit Peter wuttinuh, Tohwutch wunnamptoutteog qutchehheun Nashauanit? kusseh, wusseetowoash neg posekinoncheg kásukoh, appuog squontamut, onk nag mos kussohwhunnukquog.
5.10 Neit teanuk kepshau ut wusseetit, kah nupp8, kah wuskenuog peyauog, wunnamheouh nupp8i, kah monchanahettit, upposekinouh kiske wasukit.
5.11 Kah missi wabesuonk wunúhkuhkongqunau wame moeuwehkomonganit, kah nish noh pasuk n8tog yeushog.
5.12 Kah wunnutcheganoóut Apostles monatash monchanatam8wonganash kesteauunash ut missinninnutu, onk wame weechetahheoadtuog neg apitcheg Solomon ut upporchumut.
5.13 Onk matta onkatogig 8weetomóuh, qut missinninnuog ummonchanumóuh.
5.14 Onk monaog wanamptogig 8weetómóuh, monáog wosketompaog kah mittamwussissog.
5.15 Onk pas8waog mahchinánutcheg mayut, onk upponouh áppinneat, uttoh Peter pomushadt, onk woh wutchitchuhkomoh woh wunnohkuhkongk8ooh nawhutche.
5.16 Onk monacheg peyaog wutch 8tanatu quinnuppe ut Jerusalem, pas8waog mahchinnanutcheh, kah neg wódtammehikqutcheg nishkeneungque nashauonganog, onk neetskehheoog wame.
5.17 Neit negonne sephausuen neepau, kah wame neg weechaoncheg uttiyeug Sadduces numwabehtunkquog musquanatamóonk.
5.18 Wutohqunóuh Apostles, kah ukkupshagkinôuh.
5.19 Qut wutangelumoh God, nukkonáeu wóhshinum squont, kah wussohh8wunoh, wuttinuh,
5.20 Monchek, neepo8k peantamwakomukqut, ken8nuk missinninnuog, wame yeush pomantamwae kutt8wonganash.
5.21 Kah n8tamóhettit ne, petutteaog peantamwakomukqut nompoáeu: onk kuhk8tomuhteaog, qut negonne sephausuen, kah neg weechaoncheg, peyaog, kah wehquttuog wame ken8nutteúog, kah wame negonne nananu[a]cheg Israel, onk an8team8wog en kupshágkinnetuonganit, nohhen paudtaônnaout.
5.22 Qut aninnohsuaenuog paáhettit, matta wunnamheouh kuppishagkinnittuonganit, qushkéog wuttinnóneau nahog.
5.23 N8waog, kuppishshagkinnuwáugkomuk menuhku kuppishshagkinausu, kah nanaánnukeg kuppishshag kinnuwáugkomuk, neepoog sqontamut, qut wohshitánumog squontamash, matta namheaumun howan anomuk komuk.
5.24 Neit negonne sephausuen kah mukquomp ut peantamwaekomukqut, kah matikkénuog sephausuenuog n8tamóhettit, chanantamwog uttoh asem8uk yeush.
5.25 Neit peyau pasuk wuttinnon nahhog, n8wau, Kusseh, kupshagkinóhpanneg wosketompaog, neepoog peantamwaekomukqut, kuhk8tomauoog missinninuh.
5.26 Neit mummugquomp, kah aninnohsuaénuog moncheog, onk uppasuóuh manunnu newutche qushaog missinninnu[h], ishkont qussukquannehtahwhôog.
5.27 Onk pas8wahettit, upponouh anaquabhettit kodteaqutteamwenuog, kah negonne sephausuen wunnat8tomauoh nahog.
5.28 Wuttinuh nahog, Sunnummatta kummenuhke meechumuhkôunn8munnonus, woh matta kuhk8tomohteaneau yeu ut wesuonkanit, kah kusseh, kenumwohtaómou Jerusalem kukkuhk8tomuhteaongkan8, onk kuttenanatamw8 yeu nuppaudtouunnan yeuoh yeu 8sqheonk.
5.29 Neit Peter kah onkatogig Apostlesog namp8whosuog kah n8waog, Yeu nont nosweetamunan uttoh an8wodt God, nukkummatta uttoh an8wodt wosketomp.
5.30 Manitt8moh k8shinnónog wutomohkinuh Jesusoh unnoh nushógkup, kah k8waohshanou metugqut.
5.31 God wutohshinuh ut wuttinnohkônit, wussontimohkonuh, pohquohwussuaen, aninnumauon auskoianatámm8onk ut Israel, kah ahquoantammoadtin matcheseonganash
5.32 Onk nenawun 8wauwaénumoh, kah wonk Nashauanit, nnoh anumauont God neh n8swehtunkqutcheh.
5.33 Ne n8tamóhettit, tannogkussimun wuttahh8woash, kah kukkinn8nittuog nahun nushónat.
5.34 Neit pasuk neepau ukkinn8nittuonganit, Pharise, ussowesu Gamaleel, naumatuongane kuhk8tomuhteaeneu8, uttiyeuoh missinninnuog pohtuanumahettiche wuttinuh, Sohwhunninnage Apostlesog oggussese.
5.35 Wuttinuh nahog, Kenaau wosketompaog Israel, nunnukqussek kuhhogkaoog, toh anheog yeug wosketompaog.
5.36 Newutche negonaeu Theudas neepau, kah misheheau wuhhogkuh, monaog 8weechaiyeumoh, yauwudt pasuk88wog mo nushau, kah wame weechaiyeumohpoh, nanwayeuwog, onk en tuppayeog
5.37 Noh asuhkaue Judas Galile neepau, ompwehteahettit, kah monaoh chetimau 8weechógqunat: yeuoh wonk nushau, ah neh wame weéchógqutche nanwayeuwoh.
5.38 Eyeu kuttinnonnumw8, Weogkehheaunteog kah ahqhuk yeug wosketompaog, newutche yeu ken8nittuonk asuh anakausum8uk 8m8ug wosketompauttu, woh matchaogqunninn8.
5.39 Qut 8m88uk Godut, woh moh kuppinnuhteaunneau, ishkont woh kummiskominneau kutayeuhkonnaonkan8 God.
5.40 Kah 8n8wonnaoh, onk wehkomahettit Apostles, kah tattogkomahettit, wuttinóuh nahog, Ahque wonk missohham8k 8wesuonk Jesus, onk wuttinanumouh nohnushag.
5.41 Onk moncheog wutch ken8nittuonganit, muskauanatamwog, newutche wuttatupanumouh chequnehtamunat akodchuonk wutch 8wesuonk Jesus.
5.42 Kah asekesukokish peantamwakomukqut, kah wetuomut matta wutahquehteau8unneau kuhk8tomuhkonat, kah kogkohk8wónat papaume Jesus Christ.
6.1 Onkyeush ut kesukodtash monahettit kodnetuhtaenuog, Grecians m8m8squeunnaog Hebrews, newutche wussekousquám8oh, matta wutamanumoog wutch asekesukokish anumaua[h]ettit.
6.2 Neit nabo nees8wutcheg, wehkomóuh nahoh monanutche kodnetuhtaenumoh, kah wuttinuh, nahoh, Matta tapeneunkquttinn8 nupponunnumunan wuttinn8waonk God, kah n8neech8hteamun tables.
6.3 Yowutche nematog, natinneah8k nesausuk tahsuog wosketompaog, wahwaeenomutcheg, numwábetunkquog wunneetupanatamwe Nashauanittoh, kah waantamoonk, yeug woh wunnanaunóuh yeuhog,
6.4 Qut nummagumun nuhhogkanonog nagwutteaeu peantamunat, onk kuhk8tomuhkonat wuttinn8waonk.
6.5 Onk yeu n8waonk wuttapeneaumunaeu wame monacheg, kah pepenowaog Steven, wosketomp numwabetunk wunnamptam8wonk, kah wunneetupanatamwu Nashauanit, kah Phillip, kah Prochorus, kah Nicanor, kah Timon, kah Permenas, & Nicolas, Proselyte 8m Antioch.
6.6 Yeug upponouh anaquabhettit Apostles kah paantamohettit, upponamauóuh wunnutcheganoash.
6.7 Kah wuttin8waonk God nano missi, kah monacheg ukkodnetuhtaenumoh nano monaog, ut Jerusalem, kah m8chequshauog sephausuenuog n8swehtogig 8namptam8onk.
6.8 Onk Steven numwabehtunk 8namptamóonk, kah menuhkesuonk, usseu mogkiyeuash monchanatamóongash ut missinninneutu.
6.9 Neit neepauog nawhutche ut synagog, ussowesu {synogog} ut Libertines, & Cyrenians, kah Alexandrians, kah Cylicia, kah Asia, keket8hkauaog Steven.
6.10 Kah matta wuttapenum8unneau nuhhén attumehtamunat 8waantamóonk, kah Nashauanitt8h aninnumunkqutche ket8hkon.
6.11 Neit nag an8team8wog wosketompaog, kah uttoh an8wacheg, n8taunnonup ket8hkau blasphemae kutt8wonganash ayeuuhkone Moses, kah ayeuuhkone God.
6.12 Onk kukkuttinaog missinninneuh, kah Elders, kah Scribs, kah wunuhkukauouh, kah wutohqunóuh, onk uppas8óuh ken8nuttuonganit.
6.13 Onk pas8waog pann8waeu wauwanutche, uttiyeug an8wacheg, Yeuoh wosketomp matta ahqueteauou n8wonat blasphemae kutt8wonganash, ayeuuhkone yeu peantamwakomukqut, onk ayeuuhkone naumatuonk.
6.14 Newutche n8taó[u]nnónup n8wop, Yeuoh Jesus ut Nazareth, yeu pish uppaguatoun ayeuonk, onk pish ós8wunnum uhshuáonganash, Moses anumunkqueagupash.
6.15 Onk wame apitcheg ut ken8nittuonganit, monneauahettit, naumwog wuskesuk onatuh wuskesuk Angel.
7.1 Neit n8wau negonne sephausuen, Sun yeush nniyeuash?
7.2 Onk n8wau, Wosketompaog, nematog, kah wut8shineunk, keihtam8k, wohsumwaeu Manit, naeehtaau k8shinnônuh Abraham, api[t] ut Mésopotamia, negonaeu wadohkit Charran.
7.3 Nah wuttinuh, Sohhash wutch kutohket kah wutche kuttinnongkomôhtu, onk peyaush ohkeeit, uttiyeu kohk8tomauon.
7.4 Neit 8m wutohtuóut Cháldeans, onk wutohtu Cháran, onk na wutch, 8shoh napunit, wutontashuh en ne wodohkeup.
7.5 Onk wuttinnunnumau matta 8tohkeeneat nesanohkomuk, asa matta toh woh ponuk wusseet, qut ukquoshaumoh woh wuttinnunnumaun na wuttin wutohkeenat, onk ôunnékit, asquam wannechanunneg.
7.6 Onk God yeu wussin, Wunnechanoh pish pénuwohteauwog penuwohkomukqut, onk pish uppas8woh missinninnúunneat, onk wutohquann8nouh yauut pasuk8wu kodtumwaeu.
7.7 Onk wutohtimó?n adt missinninnúhettit pish n8sumoog, n8wau God, kah ompetak pish sohhamwog, onk pish nuppeantamungquog yeu ut ohket.
7.8 Onk wuttinnunnumaoh wunn8waonk quósqu?swonat, neit Abram wunnaumonaeu Isaak, kah ukquosquissoh shwosuk adtahshikquinukok, kah Isaak wunnaumónaeu Jakob, kah Jakob wunnaumonaeu nabo neesuoh 8shuwoh wutohtimóneunk.
7.9 Onk 8shuoh wutohtimóneunk, pen8wánumáhettit, mag8og Josephoh en Egipt, qut God 8weetomau.
7.10 Onk uppohquohwhunuh wutch wame ohquanum8onganit, onk wuttinnunnumauoh wussikkutteahuwáonk kah waantamoonk anaquabit Pharoh Egipte ketass8t, kah wuttaiyeuoh wunnanaannumun Egipt, kah wame weetuómut.
7.11 Neit mashagquodt peyaum8 ut wame ohkit Egipt, kah Canaan, kah missi onkapunnaonk, kah k8shunnónog matta miskom8og meetsuonk.
7.12 Qut n8tog Jakob, weeatchiminnú8 Egipt, an8nau n8shunnónoh negonnu.
7.13 Onk nahohtoeu Joseph wahteauwáhuau weematuh, onk Joseph anunkumonche wahheaog Pharohoh.
7.14 Neit Joseph 8wehkomuh 8shoh kah wame anunkumonche, nequtta tahshinchagatog & nabo napanna tahsuog keteahogkonog.
7.15 Neit Jakob au Egipt, kah na wuttit nuppun, yeuoh kah n8shunnónog.
7.16 Kah na wuttiss8wunnouh en Sichem, onk uppósuhkinôuh ne wenohke Abram ahtóuhmo[h]p wutche teauguash, wunnaumonuh Emor, 8shoh Sichem.
7.17 Qut quoshodtuonk paswohtág uttiyeu quoshaumo God Abrahamwoh, missinninuog náno monápanneg ut Egipt,
7.18 Neit onkatuk ketass8t waapetu, matta 8waheuh Joseph.
7.19 Yeuoh as8kekomau anunkomogkutche, wutuhquonn8nuh n8shunnonoh, pogkenáog mukkiésoh, ukquihtinóuh pomantamun.
7.20 Uttoh ut Moses neekis, kah ahche wunneetu, kah tannétu 8shoh weekit nishuoh nepauzoh.
7.21 Onk pogken?t, Pharoh wuttaunoh wunnemunuh, kah tannétuoh 8nechaneáh.
7.22 Kah Moses wunne[t]uhtaun wame waantamóonk ut Egipt, kah menuhkesu kutt8wonganit kah wutusseonganit..
7.23 Kah yaunehchagu kodtumwohkog, peyaum8 wuttahhut, nattauwaheun weematoh wunnaumonuh Israel.
7.24 Nauont pasuk8 woskeheonneat ukquihtukonuh, onk wutann8tauwanshau neh waskheómukeh, onk nushau Egipte wosketomp.
7.25 Newutch unnantamup wematuh 8wahtamunin God woh uppohquohwhunuh, nashpe wunnutcheganit: qut matta wahtamóog.
7.26 Qut na wonk kesukok wunnaeihtauh, mekonetinit, kah kodtantam womonetehheun nahog, n8wau, Chuh k8weematittimw8, tohwutch matchen[e]hitteóg.
7.27 Qut noh macheneheunt weetatteamunguh, wunnehpohk8noh, n8wau, Howán kutayeug kenanaunneanonut, kah k8suminneanónut.
7.28 Woh kenusheh, neanheap Egiptian wunnónkou?
7.29 Neit Moses wussemo yeu an8wodt, onk penuwohteaop ut Midian, onk naut nesuoh wunnaumonuh.
7.30 Onk yáanchagu kodtum8uk, asq pamusháun8g, Wutangelumoh God wunnaeihtauh ut touohkomukqut Sinai, nashpe n8htau ut nepéunkquamit.
7.31 Moses nag, ummonchanatamun, onk pas8sukog nahwuttin naumunat, 8wodtauwatonkqussuonk Lord wunn8tamun.
7.32 N8wau, Neen Ummanitt8moh k8shog, Ummanitt8moh Abram, kah Ummanitt8moh Isaak, & Ummanitt8oh Jakob. Neit Moses nunnukshau, onk matta pomuhquaeu.
7.33 Neit Lord wettinuh, Amaunsh kumoxinash wutch kusseetit, newutche yeu ohke neepauwean wunneetupanatamwe ohke.
7.34 Nunnaum, nunnaum 8tammehpunnaonkanou nummissinninnumog aitcheg Egipt: nunn8tam wutáhhaohhóm8wongan8, onk n8kem nuppohquohwhunóog, yeuyeu peyaush, kuttann8nsh en Egipt.
7.35 Yeuoh Moses ôhquónumáhettiche, án8wahettit, Howan kutayimonk nananuaénuun, kah wussittumwaenuun? Yeuoh God an8noncheh nanaanuón kah pohquohwuss8on, nashpe wunnutcheganit Angel naeihtaun nepeuhquamut.
7.36 Wussohh8wunuh, mahche nahtitteadt monchanatamowonganash, kah kuhkinneasuonganash ut ohkeit Egipt, kah ut msque ketahhanet, kah ut touohkomuk yaunchagu kodtumwaeu.
7.37 Yeu n noh Moses, an8wop wunnaumonuh Israel, Lord kum-Manitt8m pish keneepaunumunkou quoshodtumwaen keematt8óut, neyaninneunkqussin, noh pish ken8taau.
7.38 Yeuoh nagum ayup moyeuwehkomonganit ut towohkomuk weeche Angel kón8nukqutche ut wadchuut Sinai, kah weeche n8shinnonog, attumunukeg pomantamwae wussuonganash {God}, kittinnumónteananonash.
7.39 K8shin matta wunn8sweétauh, qut wussohwhokonáoh, kah wuttahhouh qushkeuh en Egipt.
7.40 Unnaog Aronoh, Ayimainean manitt8og nunnegonuhkonkqunnanonut, newutche yeuoh Moses sohh8wunukqueog wutch Egipt, matta n8wôunnanonup toh aôhs.
7.41 Onk ayeuaog calfe yeu aquompak, kah wussephamauouh unninneukontunkoh, onk wekontamwog wutanakausuongano ut nehenwonche wunnutcheganóut.
7.42 Neit God wuttamaeihtauh, kah wunnukônuh wôúhsumun wame kesukque kenauwameonk neansukwhosik 8sukkuhwhongan8h quoshedtumwaenuog, Woi kenaau Israele wetu, sun kittinnumaiimw8 nohnshit pinashim, kah sephausuongash yaoncháge kottumwaeu et touohkomukqut?
7.43 Nux, kuttátattamúnumumw8 weetu Molech, kah anokqs kummanittomo Remphan, nunneukontonkanog ayeuogig k8wowussumoóog, onk kuttissowunnumw8 ongkouwe Babilon.
7.44 K8shinnonog ohtoog wauwáongane weetu, ut touohkomuk, ne an8wop, ken8non Moses, ne pish wuttinteauun, neasinok
7.45 Uttiyeu {weetu} noshinnonog nahohtoékitcheg, pas8waog weeche Jesus, wutohtuôut Gentils, uttiyeuh God amaohkóohpuh anaquabhettit n8shinnonog no pajeh pomontog David.
7.46 Nnoh maskog kitteamonteanatamowonk anaquabit God, kodtantam namehtaun wek Ummanitt8moh Jakob.
7.47 Qut Solomon 8wekehkouoh.
7.48 Qut noh anue quanunkquapit matta wutappein wétuómut uttiyeu aiumug wutch menutcheganit, ne an8wop quoshodtumwaen.
7.49 Kesuk nutapappuonk, sanohkomuk nutohpannehtuonk, uttiyeu wetu aiyimaiog n8wau Lord, asuh uttiyeu athut anwohsin?
7.50 Sunnummatta nunnutcheg ukkestteo8unas yeush wame?
7.51 Kenaau chetouwi kussittipúkun88ash kah matta quosqusséogish ut kuttahh8wout, kah kuttauogk8wout, nagwutteaeu kutayeuwôhkonau wunneetupanatamwe Nashauan?t, k8sheuóog ne asehettit, ne kutusseneau.
7.52 Uttiyeug quoshodtumwaenuog matta woskheahetteupoh k8sheuwoog. onk yeuh wunnushóuh negonaeu kohk8tomuhteacheg pish wunnomwaeu usseáenin peyau uttiyeuwoh wanass8móg, kah nashóg.
7.53 Kutattumunnómwop naumatuonk Angels anumungqueog, qut mat kenanahheuh.
7.54 Yeu n8tamóhettit konnugkuttahwhôog wuttah8óut, kah wunnishkonnehtauóuh.
7.55 Qut numwabetunk nashauanittoh menuhke spuhquaeu en kesukqut, kah naum wussohsumowonk God, kah Jesus neepau wuttinnohkóunit God.
7.56 Kah n8wau, Kusseh nunnaum kesuk wóshweem8, ónk wunnaumonuh wosketómp neepau wuttinnohkóunit God.
7.57 Neit wodtauátongqussuog, onk kuppinnumwog wéhtauogk88ash, onk ukqueentauóuh moeu.
7.58 Wussohwohkonaoh wutch otánit, onk ukqussukquantahwhôuh onk wáuwachik ponamwog hogk8wonganash wusseetit wusken ussowesu Saul.
7.59 Onk ukqussukquantahwhôuh, paantamáuont God, kah an8wadt, Lord Jesus, attumun nukketeahogkou.
7.60 Onk wunnumohkussun, kah mishántotwau, Lord ahque mehquontásh yeu ummacheseonkan8; Onk yeu mahche n8wadt, koúweu.
8.1 Kah Saule 8n8wunnaoh nohhén nuppunat. Kah na áquompak missi woskehittúonk ayeuuhkonitue moyeuwehkomonganit aphettit Jerusalem, kah wame nanwayeuwog pannuppu ohkit Judea, kah Samaria, nont wébe Apostlesog.
8.2 Kah sampwutteahae páántogig pôsukkináog Stephen, kah m8cheke wunneuanatamunáoh.
8.3 Qut Saule woskehteau moyeuwehkomonk, petuttéau weewetuomehtu, kah wodtanchemont wosketompuh, kah mittamwossissoh, ukkupshagkinuh.
8.4 Yowutche nag nanwaècheg, nanonáog, kah kuhk8tomuhteáog.
8.5 Neit Philip au otanit Samaria, kah ukkuhk8tomauoh Christoh.
8.6 Kah missinninnuog nequtt8waog keihtamun Philip toh án8waut, n8tamohettit, kah naumohettit monchanatamowonganash uttoh asit.
8.7 Newutche nishkeneunkqussitcheg mattanitt8wog wodtauttungqussehettit, wussohwheetongk8woh áppetunkquehettiche, kah monaog nanunksitcheg kah pohp8quesitcheg neetskeheoog.
8.8 Onk na missi muskouanatamowonk na ut otanit.
8.9 Qut na mó pasuk wosketomp ussowesu Simon, uttiyeuoh nagonaeu ne otanit, pauwauup, onk pauwanunnau missinninnuh Samaria, an8wodt nummissugken.
8.10 Uttiyeuh wame matikénukeg kah papeissisitcheg 8namptauóuh, n8waog yeuoh missugken ummenuhkesuonganit God.
8.11 Onk 8namptauóuh newutche uppauanunoh nauatit wutch.
8.12 Qut wanamptauáhettit Phill?p kohk8tomuhteanit wadchiéuugish wutass8tam8onganit God, kah 8wesuonganit Christ, ukkutsumoh nahoh wosketompoh kah mittamwussissoh.
8.13 Nait Simon wunnamptam weeche, onk kodchessúmit, weetomau Phillip, kah monchanatam, nag monchanatamwonganash kah kuhkineásuonganash uttoh asémukish.
8.14 Neit n8tamohettit Jerusalem Apostlesog, Samaria attumunum wuttinn8waonk God, an8naog nah Peter kah John.
8.15 Kah paahettit, uppeantamwanshóuh nahoh, woh attumunaog Nashauanitto.
8.16 Newutche asquam wunnuhkuhkauoh, webe kutchessumoog 8wesuonganit Lord Jesus.
8.17 Neit upponamauóuh wunnutcheganash onk attumunáog Nashauanitto.
8.18 Kah Simon naont newutche Apostles upponumauóuh wunnutecheganoóash, wunneetupanatamwe Nashauanit wutinnummauh; ukkod aninnumauoh teáguásh.
8.19 N8wau aninnumaiegk yeu menuhkesuonk howan ponamauog nunnutchegash woh attumunáu Nashauanitto.
8.20 Qut Peter wuttinuh, kutteaugum k8weeche awakompanon, newuche kuttenanatam ummag8wonk God woh taphumun wutche teaguash.
8.21 Matta nuhk8tattauoúun yeu aunak newutche kuttah matta sampwesu ut anaquabit God.
8.22 Yowutche aiuskoiantash yeu kummatcheseonk, kah peantamau God, kittinnantamowonk ut kuttahhut, woh kutahquoantamont.
8.23 Newutche nunnáumun k8wésogkin, kah kutahtagkupis matcheseonk.
8.24 Neit Simon wunnamp8hamauoh kah wuttinuh, Peantamwanshek, onk woh matta yeush an8waógish woh nunuhkongk8unash.
8.25 Kah wauwahettit, kah kuhk8tamauwahettit wuttinn8waonk God, qushkeog en Jerusalem, & papaumukkuhk8tomuhteaog wunaunchem8kaonk 8tanamesit Samaria.
8.26 Kah wutangelumoh God ken8nau Phillip, Omohkish, aush soana?eu, maiut wadshik Jerusalem en Gaza, touohkomukqut.
8.27 Onk omohkeu kah monchu, kah kusseh wosketomp wutch Ethiopia, eunuch missugken sontim, wuttinnumoh Candace Sonkqs wutch Ethiopia wadchanuk wame wunnompakouunash, peyop ut Jerusalem waussumau.
8.28 Quashkeit, apit ut wuthchariotsumut, ogketamup Esayas quoshodtumwaen.
8.29 Neit nashauanit unnau Phillip, Pas8sukau, weechaiyeum yeu ut tatuppequanumukquaut.
8.30 Kah Phillip wunnontshóuh onk wunn8tauoh ogketamwoh Esayas, quoshodtumwaen,, kah wuttinuh, K8wautamun ne agketamunh?
8.31 Kah n8wau, Toh woh nuttin ussen, kittummá howan kuhk8tomaiit. Kah wehquetumaau Phillip noh wuttin 8weetappemukqunat.
8.32 Wussukwhonk uttoh agkeetog, yeu sagkompagunau onatuh sheeps nahshit, kah onatuh wushkoshimom sheep, manunissu anaquábit amaunumungqut wuthogk8wonk, matta woshinnum8 wutt8n.
8.33 Wutahhohp8onganit, 8sittum8wonk neemunumáon: kah howan woh wahshadtunk uppometuwonk, newutche upp8mantamówonk neemunnumun wutche ohkeit.
8.34 Kah Eunuch namp8hamauau Phillip, kah n8wau, K8weehquetumoush, howane ken8nau quóshodtumwaen, wuhhogkuh? asuh onkatogane?
8.35 Neit Phillip woshinnum wutt8n, onk ukkutche kuhk8tomuhkon yeu wussukwhonk, onk ukkuhk8tomauoh Jesusoh.
8.36 Onk neáahettit, peyaantamwog nippe, kah Eunuch wuttinuh, Yeu nippe, teaguas n8tamméhik onk woh nukkutsumit.
8.37 Kah wuttinuh Phillip, Wunnamptaman wame kuttahut, woh nnih. Onk wunnamp8hamauoh, n8wau, N8namptam, nnoh Jesus Christ wunnaumonuh God.
8.38 Onk unnau {wuttinnumoh} chequnohtag tatuppequanumuk: kah n8keog en nippekontu, Phillip & Eunuch, onk ukkutsumoh.
8.39 Onk wamohettit nippekontu, Nashauanit nashpishau Phillipoh, eunuch matta wonk wunnauoh, onk monchu muskouántam.
8.40 Qut Phillip namehheau ut Azotus, onk pánnupwushadt; kuhk8tomuhteau ut wame otanash toh paje paont Cesarea.
9.1 Onk Saul quogquohtóadt & nohunushôn nah ukkodnetuhtaenumoh Christ, peyaónau negonne sephausuwaen.
9.2 Ukkodtantamauoh wussukwhonganash en Damaskusut, ut Synagog, namehheont howane yeuhog, wosketompoh asuh mittamwossissoh, onk woh uppas8oh tattogkuppissuoh, ut Jerusalem.
9.3 Onk aont, pas8sukam Damaskus, onk tiatche wôsumowonk wutch kesukqut 8weenuhkongqun.
9.4 Kah penushau en ohkeit, kah n8tam wadtauatongquot, n8wau, Saul, Saul, tohwutch woskenehhean
9.5 Kah wuttinuh, Howan ken, Lord? Kah Lord n8wau, Neen Jesus, uttoh woskheadt, siogkod kuttogkishkomun uttoh kenág.
9.6 Onk nanukkushont, kah monchanatog, wuttinuh, Lord, toh kuttinanumeh ussish, kah wuttinuh Manit, Omohkish ush otanat, onk kuttittean toh woh aséan.
9.7 Onk wosketompaog weechauoncheg nepauog kuppahhámauóog, n8tamohettit wuttauatongqussuonk, qut matta nauahetteg howane.
9.8 Onk Saul omohku wutch ohkeit, onk wuskesukquash woshwem8uk, matta nááou howane, qut wussagkompagunóuh, kah uppasouwóuh Damaskusut.
9.9 Onk nishshikquinne pogkenum, matta meetsu asuh wuttattam8
9.10 Onk na mo kodnetuhtaenumun ut Damaskus ussowesu Ananias: onk wuttinuh, Manit ut monamansinneat, Ananias, kah wuttinuh, Kusseh, neen yeu, Lord.
9.11 Kah Manit wuttinuh, Omohkish, aush taimayog ussowetamun Straight, kah nat8tomuhteash ut weekit Judas pasuk ussowenau Saul wutch Tarsus, newutche kusseh peantam.
9.12 Kah nauont monamansinneat wosketompuh, ussowesu Annnias, pétutteauoh, onk upponamunkquoh wunnutchegánash, onk woh attumunum wunnaumówonk.
9.13 Neit Ananias wunnamp8hamauoh, Lord, nan8tamunáp yeuoh wosketomp, m8chekut toh wuttinnukkuhque ussen woskéhuwáonk k8netupanatamm8mog, ut Jerusalem.
9.14 Onk yeuut an8team8onk wutahtauun wutch negonne sephausuenuut, tattagkuppinnon wame wehquttukeg k8wesuonk.
9.15 Qut Lord wuttinuh, Monchish newutch yeu pepenamowe ouwohteaonk uss8wetaúun n8wesuonk anaquabhéttit Gentilsog, kah ketass8tamwog, kah wunnaumonuh Israel.
9.16 Newutche nukkuhk8tomau toh môgagish wuttammehpannaongash pish attumunukish, wutche n8wesuonk.
9.17 Onk Ananias monchu, petutteau wetuómut, kah ponamauont wunnutcheganash, n8wau, Neemat Saul; Manit, (neane Jesus naehtunkquean ut mayut, ne waman) nutann8nuk, onk woh kutattumunnum kenaúmowonk, onk woh kenumwabehtunk Nashauanit.
9.18 Kah teanuk onatuh wuhhogkunk panusháhettit wutch wuskesukqut, kah teanuk attumunum naumowonk, onk omohku, kah kutchissumau.
9.19 Onk meetsit, menuhkesu neit paswese weetomau kodnetuhtaénuoh, ápitcheg ut Damaskus.
9.20 Onk teanuk kuhk8tomuhteau Christoh, ut synagogs, unnoh wunnaumonuh God.
9.21 Qut wame n8taoncheg monchanatamwog, kah n8waog, Sunnummatta yeuoh paguánop nahhog wehquttukóp yeu wesuonk ut Jerusalem, kah newutche peyau woh uppas8óuh tattogkupissuoh en negonne sephausuenúut?
9.22 Qut Saul nano menuhkesu, kah wowunomwaheuh Jewsoh aitcheg ut Damaskus, wáuwón yeuoh Christ.
9.23 Kah ompetak, Jewsog ken8nittuog noh wuttin nushonáont.
9.24 Qut Saul wahteón askuhwháonk, kah askuhwhontamwog squontamash kesukodaeu, kah nukkonáeu nushónat.
9.25 Neit kodnetuhtaenuog wunnemunouh nukkonáeu: kah uppunnompanóuh ut pummeneutunkanit, ut man8tat.
9.26 Kah Saul paont Jerusalem, qutchehteau weecha?yeumon kodnetuhtaenuog, qut wame ukqushóuh, kah matta wunnamptamóog noh kodnetuhtaen.
9.27 Qut Barnabas wunnemunoh uppas8oh ut Apostlesut onk wuttinuh nahog, Toháhen nauont Lordoh, ut mayut, onk ukkinn8noh, onk menuhke kuhk8tomwehteau ut Damaskus 8wesuonk Jesus,
9.28 Onk 8weechaiyeumoh petutteahettit, kah sohhamohettit ut Jerusalem.
9.29 Kah menuhke kuhk8tomwehteau 8wesuonk Lord Jesus, onk wowunomwaheuh Grecians: qut ukkod nushóuh.
9.30 Weematoh wahteauunit, uppas8óuh ut Cesaria, onk wutann8nôuh en Tarsus.
9.31 Neit moeuwehkomonk anwohsin pannuppu wame Judea, kah Galile, kah Samaria, kah nano m8cheke wunneetupanatamwog, kah pamushaóntámohettit qushaonkanit Manit, kah ut wuttáphuaonganit wunneetupanatamwe Nashauanit, mishehheáog.
9.32 Onk nnih, Peter pámushadt, wame ohkeit, peyaónau waneetupanatogig wodohkitcheg ut Lydda.
9.33 Kah naut nameheau wosketompuh ussowesu Eneas, seepsin wutapinneat shwosuk tahshit kodtumwae, kah nanunkqussu.
9.34 Kah Peter wuttinuh, Eneas, Jesus Christ kenetskehik: omohkish, wúnnehteash kutappin. Kah teanuk omohku.
9.35 Kah wame wodahkitcheg Lydda, kah Saron, wunnauóuh, kah quinnuppeog en Manitt8ut.
9.36 Na mo kodnetuhtaenin ut Joppa, ussowesu Tabitha, toh anatam8m8ug Dorkas, yeuoh mittamwossis ahtou monaash wunnanakausuonganash, kah nanouwe mag8wonganash wutussenash.
9.37 Onk nnih na aquompak mahchinau, kah nupp8: kah kodchissumáhettit, upponóuh wohqut weetuómut.
9.38 Onk Lydda paswohteau Joppa, kah kodnetuhtaenuog n8tamohettit Peter na wutappen, an8naog nees8oh wosketompuh nain: kodtantamwog nawuttin peyonat teanuk.
9.39 Neit Peter neepau kah 8weechauoh, kah paonit uppas8wouh wohqut weetuómut, kah wame sekausquaog 8weechekompamóuh, mauog, wunnahtuhkonáoash hogk8onganash, nish Dorkas aukupash ne pámontog.
9.40 Qut Peter wussohh8kauoh wamu, wunamuhkussin kah peantam kah quanuppekompauut en muhhogkat, n8wau, Tabitha, omohkish. Onk wohshinum wuskesukquash, kah nauont Peteroh nummatappu.
9.41 Kah wussogkenutchanoh, wutashinuh, kah wehkomont waneetupanatamunutcheh, kah sekousquoh, wunnahtuhkonuh keteáu.
9.42 Kah wahteauun pannuppu ut Joppa, & monaog wunnamptamwog Lordoh.
9.43 Onk nnih, na wuttaiin m8chetikqunnu ut Joppa, weetomau Simon poanék8weninnu.
10.1 Na mo wosketomp ut Cesarea, ussowesu Cornelius, nequt pasuk88 ut Italian chipwushaonganit.
10.2 Ahche wunneetou, & qushau God weeche wame weekit, ánumaont m8cheke missinninnuh, peantamauau God nagwutteaeu.
10.3 Pahke nauau ut monamansinneat námatuhquodt, wutangelumoh God uppeyaonukquoh, kah wuttinukquoh, Cornelius.
10.4 Kah monneauont, wabesu, kah n8wau, Teaguas, Lord. Kah wuttinuh, Kuppeantamowogash & nanouwe mag8ongash peyaum8ash anaquabit God, kuttit mehquanumitteanat.
10.5 Yeuyeu ann8s wosketompaog en Joppa kah wehkom Simon ussowesu Peter.
10.6 Appu Symon weekit poanék8weninnu, week ohteau kishe ketáhhannet, nnoh woh kuttugqun toh woh ásean.
10.7 Kah Angel kôn8nont Cornelius, amaiit wehkomau neesuoh wuttinninnumoh ut wekit, & menuhke peantamwae ayeuhteaaen neh weetomukqutche nagwutteaeu.
10.8 Kah ánont wame yeushoh, wutann8nuh en Joppa.
10.9 Na nompuk, neaáhettit, kah pas8sukomhettit otan, Peter au woskeche weetuómut peantam puhshaquodt.
10.10 Onk wussaume kodtupp8, onk kodtantam meetsin, qut nag nanashwunnumhettit penushau ut monámansinneat.
10.11 Naum kesuk woshweemo, kah awohteaonk wunn8ketonkqun, onatuh mohsag monak, ashpissik nead nahuáag, onk n8kem8 ut ohkeit.
10.12 Uttiyeu aphettit yáogkontoncheg muttaohkée puppinnashimwog, onk touohkomukwe puppinashim, kah pohpómômpakecheg kah mamahchekesukque papinshaog,
10.13 Kah wutáuatonkqussuonk uppeyoqun, Omohkish Peter, nush, kah meetsish.
10.14 Qut Peter wuttinuh, Matta ne nano, Lord; newutche asquam nummeechu ne quahtinnittimuk, asuh nishkeneunkquok.
10.15 Onk wadtauátonkqussuonk nahohtoeu kón8nont, Uttiyeu God pahketeunkup, ahque hettash quahtinnittimuk.
10.16 Yeu nnih nishwudt nompe, onk ouwohteaonk wonk aspunnumun en kesukqut.
10.17 Aunnantog Peter uttiyeu unnauwuttam88 yeu monamansuonk, kusseh nag wosketompáog án8nutcheg wutch Cornelius, nát8tamuhteápanneg wek Symon, kah neepoog squoántámut.
10.18 Kah wehqutteám8wog, kah nat8támúhteáog Simon ussowesu Peter yeu wutapin?
10.19 Peter nátwontog monámansuonk, Náshauanit wuttinuh, Kusseh nishshuog wosketompaog kenatinneáhukquog.
10.20 Omohkish yowutche nokish, weéchau naghog, ahque chanantash: newutche nutann8nóog naghog.
10.21 Neit Peter wunn8kéhtáuh an8nutche en wuhhogkat wutch Cornelius, & wuttinuh, Kusseh, nen natinneahwh[e]yog: tohwutch peao[]k,
10.22 N8waog, Cornelius nequtpusuk88 wunnomwausseaen, kah qushau God, waeenómou wame wutáhtuóut Jewsog, wutamómuh God nashpe wunneetupanatamwe angel, keneemskonteanat en weekit, kah n8tamunat kutt8onkash wutch ken.
10.23 Neit nah 8wehkomuh ne ukkouéneau, kah mohtompog 8weechauoh nahog Peter, kah nawhutch 8weemattinneunk 8weechaóuh wutch Joppa.
10.24 Kah na nompuk peyauog Cesarea, kah Cornelius uppaheuh, onk mamahche waehkomop anunkomonche, kah weetompuh:
10.25 Kah Peter petutteadt Cornélius wunnogskouoh, onk kepshau ut wusseetit 8wowussumoh.
10.26 Qut Peter wunneemunuh, wuttinuh, Neepaush, neen wonk webe wosketomp.
10.27 Kah keket8kahettit petutteau, namehheau monaoh neg moeu paoncheg.
10.28 Kah wuttinuh nahog, K8wahteauunneau, matta wunnegenninno wosketomp Jew weetómuon, asuh peyaónon onkatoganeg wutóhtimóneunk,: qut God nukkuhk8tomunk, matta howan hennónat quahtinnittimuk asuh nishheneunkquok.
10.29 Newajeh teanuk peyaonnun, matta nukkinn8tam8un, an8teamwean, newutche kenat8mtamaúwonumw8, tohwutch an8teamweyog en nuhhogkat?
10.30 Kah Cornelius an8wadt, Yauquinogkodt nummatmeetsup toh pajeh yeu hour, kah nóóhquodt nuppeantam ut neekit, kah kusseh, wosketomp neepau anaquabeh, wuthogk8unash wohsum8m8:
10.31 Kah n8wau, Cornelius, kuppeantamówonk n8tamun, kah kenannouwe mag8wonganash mehquantansuash anaquabit God
10.32 Ann8teamsh en Joppa, wehkom Simon ussowesu Peter, wutappin weekit Simon poanékuweninnu, weeku kishke kehtahhanut, uttiyeuoh peaónukqueán, pish kukken8nuk.
10.33 Yowutche teanuk nutann8hteam en kuhhogat, kah k8nesem ne kúppeán, yowutche n8wame yeu aiinnean anaquabit God, n8tamun wame uttoh anann8quéan God.
10.34 Neit Peter wohshinum, wutt8n onk kutt8, Wunnamuhkut nen n8wahteoun wame wosketompaog wuttatupanumuh God.
10.35 Qut nishnoh wutohtmoinat, qushont God, kah usseit wunnomwausseonk, wuttápeneauuh God.
10.36 Kutt8wonk, uttiyeu an8teamwut ut wunnaumonat Israel, kuhk8tomuhkon wunohteaonk nashpe Jesus Christ (Ketass8tamóou wame)
10.37 Ne kutt8wonk (nussin) k8wahteauunneau, uttiyeu án8wamuk pannuppu wame Judea; onk wutch kutchishin ut Galile, nahohtôeu, kutchessumowonk kuhk8tomuhteau John.
10.38 God sasequnup Jesusoh ut Nazareth, nashpe Nashauanitto, kah nashpe menuhkesuonk, noh papomushau kod wunnesu, neetskehheun wame appetunkqutcheg mattanitto newutche God 8weetómou.
10.39 Onk nenaun wame n8wauwonánonash nish wame ásechish ut wutohtuóut Jewsog, kah ut Jerusalem, nneh nohsháhettiche 8waóhshán8ôh mehtukqut.
10.40 God wutomohkinuh nashukquinukok, kah wunnatuhkônuh pohquaeu.
10.41 Matta wame nissinninnut: qut wauwánutche uttiyeu God negonnu pepenouhpah, kenátinnukqunnánonuh, k8weehpumóunnónup, kah k8weeche wuttattam8óunnónup, mahche omohkeit.
10.42 Onk kittinnukqunnónup kuhk8tomauun missinninnuog, onk wauwon nneh ánnumpoh God wussittumwaenush keteacheg kah napukeg.
10.43 Wame quoshodtumwaenuog 8wauwonnaoh, nashpe 8weesuonk. howan wanamptog, p?sh attumunum ahquoantamóadtin.
10.44 Peter an8wadt yeush kutt8wonganash, nashauanit wunohkukkauouoh wame nahoh n8tamunutche kutt8wonk.
10.45 Kah nag quosqussutcheg, wanamptogig, weechauoncheg Peteroh monchanatamwog, newutche wonk ut Gentils ummag8wonk Nashauánit sokenumauoneau.
10.46 Newutche wunn8tauóuh iánant8waoh, kah mishsheheaog God. Neit wunnamp8hamauoh Peter.
10.47 Woh howán quhtéhteau nippe, onk woh yeug mo kutchessumoog, attumunoncheg Nashauanitto, neane kenawun?
10.48 Onk wuttinuh náhog, Woh kutchessumóog ut 8wesuonganit Lord. Neit wunnanompasumouh nohappinnat ogguhsequnne
11.1 Kah Apostles kah weemat8oh ápinnutche Judea, n8tamwog, wonk Gentils attumunnumwog wuttinn8waonk God.
11.2 Kah Peter paont ut Jerusalem, quosqussausutcheg wutchán8wonáoh.
11.3 N8waog, Kutaónomp mat quosqussausutcheg, kah k8wehpumopanneg.
11.4 Qut Peter wuttinnon nahog wame newaj kutchéssik, kah wuttinnon nahoh hohtóeu, n8wau,
11.5 Nuttaiup otanat Joppa, nuppeantamup, kah chepwussue nunnaumun monámansuonk onatuh mishonak, n8kémo wutch kesukqui8 nashpe yaue nahnayag; onk nuppeyaónukqun
11.6 Ne nauog natwontamon nunnau yáokontont mutaohke puppinashim, & touohkomukque puppinashim, kah pohpomompakecheg mamahchekesukqut puppinshasog.
11.7 Onk nun8ta[m] wuttauátonkqussuonk nuttuk, Omohkish, Peter; nush kah meetsish.
11.8 Qut nuttinnowam, Ahque ne naj, Lord, newutche asquam nummeechu uttoh quahtinnittimuk, asuh nishkeneungquohk.
11.9 Qut wuttauatonkqussuonk namp8hamunk wutch kesukqut, Ne God pahketeunkup ahque hettash quahtinnittimuk.
11.10 Kah nishwud nompe nnih, onk usspemo wame kesukquiug.
11.11 Kah kusseh, teanuk nishuog wosketompaog pakodche peyaog wetuómut ne apee, ann8nôog en nuhhogkat wutch Cesarea.
11.12 Kah Nashauanit nuttinuk weechau nághog, ahque channantash, kah wonk yeug nequttatasuog wemattinneunk n8wechogquog kah nuppetutteamun weekit wosketomp.
11.13 Kah nuttugqunnan, náuau Angel ut weekit, neepau, n8wau, Ann8s wosketompaog en Joppa, onk wehkom Simon ussowesu Peter.
11.14 Pish kuttugqunash kutt8wongash, uttoh adt wadchaninnumuk ken kah wame kek.
11.15 Onk kache ket8hkaon, nashauanit wunúhkukkauoh, neane kukkuhkongqueagkup negonaeu.
11.16 Neit n8waánatam wuttinn8waonk Lord, an8wadt, John kutchissum8 nippe: qut pish kukkitsumw8 Nashauanit.
11.17 Newutche God ánummáont mag8onk neane negonne anninnumungqueágkup, n8namptauonan Lord Jesus Christ, howan nen, wodtammehheog God.
11.18 N8tamóhettit yeush, chepshaog, sohsum8unaog God, n8waog, Neit God wonk wuttinnumauoh Gentilsoh aiuskoiantamowonk en pomantam8wonkanit.
11.19 Kah nag nanwayitcheg, newutche woskeheaonkan8 waapem8uk papaume Steven, wehqushaog Ph‘nice, kah Cyprus, kah Antioch, kuhk8tomauon wuttinn8waonk, webe nont Jewsog.
11.20 Na whutch Cyprus onk Cyrene wosketompaog, pááhettit Antioch, ken8non Greciansog kuhk8tomúhkon Lord Jesus.
11.21 Kah God wunnutcheg 8weetomuh, onk m8naog wunnamptamwog kah qunnuppeog en Godut.
11.22 Neit yeu wunnanchem8kaonk peyaum8uk wuttauogit moyeuweekomunk ápitcheg Jerusalem, kah an8naog Barnabasoh, woh weekqshau Antioch.
11.23 Paont, nág ukkitteamonteanitteáonk Christ, wéekontam, 8weehquetumáoh wamé woh menuhkenóog Christoh menuketeahae kodtantamowonganit.
11.24 Newutche mô wunnetou, kah numwabehtunk Nashauanitto, kah wunnamptamowonk, kah monaog missinninnuog weechaiyeumaog Lord.
11.25 Neit Barnabas amaiit wutch Tarsus, natinnewhoun Saul.
11.26 Kah namheont uppas8oh Antioch, onk nnih nequt kodtumwae moéog, weeche moyeuwehkomonk, kah kuhk8tomauóog monaoh m?ssinninnuh, kah ukkodnetuhtaenumoh negonne ussuwesuog Christianog ut Antioch.
11.27 Kah na áquompak na 8munnau quohquoshauwáchik, wutch Jerusalem, onk en Antioch,
11.28 Onk pasuk neepau ussowesu Agabus, wuttinon nashpe Nashauanitto, na pish missi mashagquodt wame muttaohkit, uttoh ánágkup pomontog Claudius Cesar.
11.29 Neit kodnetuhtaénuog, neanohquéghettit, wunn8waog ann8teamun pumminnum8ongash, 8weemattinneunk wodohkutcheg Judea.
11.30 Ne aséhettit wuttinann8teamunneau Eldersut nashpe wunnutcheganit Barnabas kah Saul.
12.1 Na aquompak, Herod ketass8t summaganum wunnutcheash, wutamheun nawhutch ut moyeuwehkomonkanit.
12.2 Kah nushau Jamesoh wematoh John, nashpe togkodteg.
12.3 Kah nauont wussikketeaheon Jewse, kah wonk ne wutussen, tohqunau Peteroh, (neit meechhettit matta sean petukqunneg)
12.4 Kah tohqunnont, ukkupshagkinoh, kah uppaudtaonuh yauudt chippanunnutcheh matwaoh naneihheóuh, anantog sohwhunnonat missinn?nnutu mahche Estereuut.
12.5 Newaj Peter kuppishagkinnut, qut moyeuwehkomonk matta ahque peantamwanshau en Godut.
12.6 Onk Herod kodpas8wont, ne nohkog Peter kouweu nashauwe nees8oh matwauoh tohtogkuppissu neesinash moáhshagquohtogquosh, kah nanahheoncheg ut squoantamut, nanáuteauog kuppishagkinnuáukkomuk.
12.7 Kah kusseh, wutangelumoh Lord wunohkuhkauoh, onk 8wohsumun kuppishagkinnuwaukkomuk, kah ukkehketahwhoh wuttinuh, Omohkish teanuk, onk moashagquohtogquosh penushaash wutch wunnutcheganit.
12.8 Onk Angel wuttinuh, Petukquabbusish, wushpunnaush kummoxunash, Onk wutussen. Kah wuttinuh, Wunnohtaash kuthogk8, onk assuhkah.
12.9 Onk sohham, wutassukáuoh, kah matta unnantam pohquae nnih ne asit Angel, qut unnantam nunnaumun monomansuonk.
12.10 Pámakauwahettit negonapinnutche, kah nahohtôappinnutche askuhwhosuoh, peyaog môôshogque kuppohhoúunit, anónogok otanat. uttiyeu woshweem8ug nehenwonche, onk sohhamwog, kah pomukkomwog pasuk taumaogquehtu, neit teanuk wunnukkonuh Angel.
12.11 Kah Peter wáantamwushont, n8wau, Eyeu nuppahke wahteaun, nnoh Manit ann8nau wutangelumoh, onk nuppohquohwhunuk wutch wunnutcheganit Herod, kah wutch ne pahtauwehettit wame Jewse missininnuog.
12.12 Onk natwontog n noh, peyau wekit Mary, ohkasoh John, ussowesu Mark, neadt monaog moeu peahettit, peantamwog.
12.13 Onk Peter chuhchunkquttáhhog squont nunksq kohketauont, ussowesu Rhoda.
12.14 Onk wohtog Peter wuttinnont8waonk, matta wôshanum8 squont newutche weekantamóok, qut petutteahshau, n8wau, Peter nepau squontamut.
12.15 Onk wuttinóuh, Kukkogkem, qut ummunnuhkeu unn8won, Nnih, neit n8waog, wutangelumoh.
12.16 Qut Peter nagwutteaeu chuhchunkquttahham, onk wohshinnúmohettit kah nauahettit, monchanatamwog.
12.17 Wôhwhotinnumaont noh wuttin ohk8wónaoont wuttinon nahoh neane sohh8wonont Lord wutch kupshagkinne-kumukqut, onk wuttinuh nahog Monchek wahteauwahuk yeushog James, & wematinneunk, Onk amáeu, ontseu.
12.18 Mohtompog, matta peasinnunn8 8wogkaueeongan8 matwaog, uttoh wutton Peter.
12.19 Kah Herod natinneawhont, kah matta namheunk, nat8tomauau askwhosinnitche onk wuttinuh kenushitteamw8. Onk 8m Judea en Cesarea, kah ne wuttaiin.
12.20 Onk Herod ummusquanumoh wadohkinnutche Tyre kah Sydon, qut uppeyaonouh wame, kah 8weetompóhkaoh Blastus, nanaaihteunk ketass8t wutappineat, kodtantamwoh wunohteaonk, newutche wutohke ketass8t paudtaun meetsuonk wutch wutohtuwóut,
12.21 Kuhk8waonganu8uk aquompak, Herod wanhogk8unat apit wut-thronumut, kah kodteaquttuonk wutaiyimauoh.
12.22 Kah 8t8môuh kah n8waog, Ukkodteáqutteam8wonk Manit, qut matta wosketomp.
12.23 Kah teanuk wutangelumoh Lord wuttógkomuh, newhutch matta aninnumauwoou God quehtianittuonk, onk anohkee 8hquaog ummohwhóu[h]. Kah nupp8.
12.24 Kah wuttinn8waonk nekun, kah mishetaan.
12.25 Kah Barnabas kah Saul qushkeog wutche Jerusalem, kah mahche ussehettit wutanakausuongano , kah John ussowesu Mark, 8weechauuh n[a]hoh.
13.1 Neit na mo, na ut moyeuwe[h]komonkanit ut Antioch, nawhutche nohtompeantogig kah kuhk8tomuhteaénuog, Barnabas, kah Simeon ussowesu Niger, onk Lucius ut Cyrene, onk Manaim kesukkehheuncheh Herod noh Tetrarch, kah Saul.
13.2 Paantamauwahettit God kah mat meetsehettit, Nashauanit n8wau. Chepehtaegk Barnabas kah Saul, wutche ne anakausuonk waj n8wehkomóog.
13.3 Kah mat meetsehettit, kah peantamohhettit, kah ponamauwa[n]hettit wunnutchaganoash, wutann8nóuh.
13.4 Neit Nashauanit án8nont nahoh, auog Seleucia, onk nawhutch nahammwog Cyprus.
13.5 Kah áphettit Salamis, kuhk8tomuhteaog wuttinn8waonk God, ut Jewse Synagogsut, onk John wuttinnúm8uh.
13.6 Onk panupwusháhettit munnóhhannìt, en Paphos, namehheaog pauwauwoh, pann8waeu kuhk8tomuhteaénin, wosketomp Jew, ussowesu Barjesus.
13.7 Uttiyeu weechaiyeumont nahohtôeu ketass8tamwoh wutohket, ussowesu Serg[i]us Paulus, waantam, wehkomau Barnabas kah Paul, kah kodtantam n8tamun wuttinn8waonk God.
13.8 Qut Elimas pauwau, (newutche yeu nauwuttamun 8wesuonk) 8tamehheuh, natinneahhamauont pannenunnôneat, nahohtóeu ketass8timwoh wutche wunnamptamunát.
13.9 Qut Saul (wonk ussowesu Paul) numwabéhtunk Nashauanitto, ukkogkesampamuh.
13.10 Kah wuttinúh, Woi kenúmwabehtunk as8kekodteámowonk, kah woskéhuwaonk, ken wunneechanoh mattannit, ken pann8wáusseaénin wame et wunnomwausseonganit matta kutahqutteauuh ayimun woonki, sampwushikish ummaiash Lord?
13.11 Kah yeuyeu kusseh, wunnutcheg Lord kenuhkekongqun, mós kuppôgkenum, matta kenauóh nepáuz paswu, kah teanuk nishkenon, kah pohkenai wunukuhkonqun kah popomshau, natinnehwhou howane, káh wuttin sagkompagunukqun.
13.12 Neit nahohtoeu ketass8t nag neasemuk, 8namptamun, monchanatog ukkuhk8tomuhteaonk Lord.
13.13 Paul, kah weechaoncheh wadhammohettit Paphos, peyauog Perga en Pamphilia, kah John nógkonont, qushkeu en Jerusalem.
13.14 Qut wamohettit Perga, peyauog Antioch en Pisidia, petutteaog Synagog Saboth dayeu, nummatappuog.
13.15 Mahche agkeemahettit naumatuonk kah quoshodtumwaenuog nanaaenuaenuog ut Synagog, wutann8teamo nahoh, n8waog, Wosketompáog kah weemattinneunk, ahtauóg kutt8wonk nanumpassumon missinninnuog, kut8k.
13.16 Neit Paul neepau, kah wahwamunuk wunnutcheg, n8wau, Wosketompaog Israel, kah quoshógish God kuhk[i]htam8k.
13.17 Ummanitt8moh yeug missinninnuog Israel, pepenonóuh k8sh8woog, kah mishhehheau m?ssinninnuh penuwohteahettit óhkeit Egipt, onk qunnehputtenáeu sohwhunuk.
13.18 Kah papaume yaonchagke kodtumwaeu ummanunnu wutussuaongan8oash ut touohkomukqut.
13.19 Kah mahche paguanont nesausuk tahshóhkommúksuoh et ohe?t Canaan, wuttittonoh[t]ôadtúaongane wutchippenumaoneau wutohkeeu.
13.20 Nah ômpetak, wuttinnumaon náhog wussittum8aénu, yáad pásukk8we nabo napanna tashinchag kodtumwaeu, nô pajeh Samuel quoshodtumwen.
13.21 Oompetak, kodtantamópanneg ketass8t, onk God wuttinnumáôh Saule wunnaumonuh Cis, wosketomp, wutteahs88wonk Benjamin, yaonchagke kodtumwaeu.
13.22 Kah amaunont Wuttashimumóuh Davidoh wussontimomuuh, uttiyeuoh wauwon n8wau nummmiskau David wunnaummonuh Jesse, nuttah wuttapeneauoh nah wosketompuh, woh wutussen wame uttoh unnantam.
13.23 Yeuoh wunnaumonuh God, nean quoshoum8wop, 8wáapenumauh Israel pohquohwussuáenin Jesus.
13.24 Negonne kuhk8tomuhteadt John, asquam paont, aiuskoianatamówe kutchissumóonk ut wame missinninnuog Israel.
13.25 Kah John wame asit wutanakausuonk, n8wau, Toh kuttinanatamw8 howán neen? matta neen n noh, qut kusseh, n noh ásukiit, matta nuttápenum8h ompeneimun n noh ummox?nneash.
13.26 Wosketompaog kah neematog, wunnaumonuh Abraham, kah howan kenugke kenaau quoshont Godoh yeu wadchanetue kuttinaunchem8konkqunneau kutt8wonk.
13.27 Newutche n nag wodohkitcheg Jerusalem, kah nanaanuwaenúog, newutche matta 8wáhéouh, asa mat wuttinn8waonk quoshodtumwaenuog, uttiyeu ogkeetamóhettit nish noh Sabbath dayeu, wutusséneau toh an8wahettit nushahettit {Christoh}.
13.28 Kah matta námteauóhetteg toh woh waj nanáhettit kodtantamwog Pilat, núshonch.
13.29 Kah aséhettit wame uttoh ánsukhomauutup, wunn8kinóuh wutch pummetuhkuppunnaonganit & uppósekinóuh
13.30 Onk neit God wutomóhkinuh wutch nupp8wonganit
13.31 Kah wechauohpanneg wutch Galile, en Jerusalem wunnauóuh m8chetikqunnu, náh 8wauwaénumouh ut missinninnutu.
13.32 Kah muskoúanatámwé kuttinnaunchem8kaunnumun: ne quoshaúmuwáonk áumaúúmp k8shinónoh.
13.33 Ne God kuttinhukqunan wunneechanukoh, newutche wutómohkinúh Jesusoh wonk, ne ánsukwhôsik nahohtôeu ket8homáonganit, ken nunnaumon, yeu kesukok, n8némonáen ken.
13.34 Kah yeu papaume wutómohkinuh wutch nupp8onganit, matta wonk óôn anninnowonganit, yeu wussin, kuttinnumaoush wunnamuhkuteyeue ummonaneteaonganash David.
13.35 Newutche wussin wonk onkatog ket8hhomaonganit, matta pish kuttinanumoh k8neetupanatamwen náumun aninnowonk.
13.36 Newutche David mahche asit wuttinanatam8wonk God ut uppométuongantit néanantog God, kouweu, posekinau ut 8shit kah naum aninnowonk.
13.37 Qut n noh God omohkinónt, matta naum8 an?nnowonk.
13.38 Yowutche wahteau8k wosketompaog kah neematog ahquoantamóadtin matcheseonganash yeuoh nashpeu wosketomp kohk8tomungqueog.
13.39 Kah nashpeu yeuoh, wame wanamptogig sampwanumóog wutche wame, wutche yeush matta woh kussampwanumogk8og nashpeu wuttinnaumatuonkanit. Moses.
13.40 Yowutche ahqueteau8k: ishkont kenóhkohkongqutteau uttoh an8wahetteup quoshodtumwaenúog.
13.41 Naum8k, mamánowántamógish monchanatam8k, kah paguanógk, newutche nutayimun anakausuonk ut kukkesukodtum8wout: anakaúsuonk uttiyeu woh mat wanámptám8óg, wosketomp ánugkqueóg.
13.42 Kah Jewsog sohhamohettit wutch Synagog, Gentilsog wunnanampasumóuh, yeush kutt8wonkanash woh kuhk8tomaúoaash wonk Saboth dayk.
13.43 Soswaeihhettit wutch moieonganit, monaog Jewsog, kah sampwe weechayeumoncheg, asuhkouwóog Paule kah Barnabas, uttiyeug ônahettit nahog, nanumpasumôuh nagwutteanumun 8neetupanatamowonganit God.
13.44 Wonk Saboth dayk, ômog mamusse otan peyaog n8tamun wuttinn8waonk God.
13.45 Qut Jewsog nauáhettit monánutcheh, numwabetunkquog isk[a]uanittuonk, uppapann8wahtauouh uttoh an8wodt Paul, pann8wohtauáhettit kah blasphemáhettit.
13.46 Neit Paul kah Barnabas menuhkesuog, kah n8waog, nawhonk negonne kuttinnuhteáneau wuttinn8waonk God, qut amaunumóg, kah wussittamok matta kuttápenumunneau micheme pomántamóonk, husseh kukquinnuppemun en Gentilsut.
13.47 Newutche ne anukqueog God, kupponsh 8wequáyeum8out Gentilsog woh k8wodchan pakodcheeu muttaohke.
13.48 Kah Gentilsog yeu n8tamóhettit, wekontamwog, kah sohsum8antamwog wuttinn8wáonk God, kah neadtahshu kuhk8wahettit en micheme p•mantamonganit, 8namptamunneau.
13.49 Kah wuttinnowaonk God wunaunchem8kôadtin pannuppu wame wutoht?móneat.
13.50 Qut Jewsog 8wogkouunnóuh péantamwu, kah quttianumwu mittamwussissog, kah piahquttukig ut otánit, kah woskeheaog Paule kah Barnabas onk wussohh8kaóuh wutch wutohtimoneat.
13.51 Qut táttawóhkauóuh puppissai wutch wusseet8wóut, kah peyauog Iconium.
13.52 Kah kodnetuhtaenuog numwóhtóog muskouánatamôonk, kah Nashauanitt8h.
14.1 Onk n nih ut Iconium, neeswe auog ut Jewse Synagog, kah chekewe kuhk8tomuhteahettit, monacheg Jewsog, kah Greeksog wunnamptamwog.
14.2 Qut matta wanamtamógig Jewsog wogkouunáog Gentilsoh, kah wutaiumauoh matta peneauóun 8wéemattineunk, ut metahút.
14.3 Newutche sépohteaog, menúhke kuhk8tomuhkon ut Lordut, uttiyeuh wauwaonk anumaont ukkutteamonteanitteae wuttinnowaonganit, kah wuttinnumaoh ussen monchanatamowonganash kah kukkinneasuonganash nashpe wunnutchegan8wóut.
14.4 Qut monacheg ut 8tanit chachapéog, & nahwhutch 8weech8ummugk8uh Jewsoh, kah nahwhutch Apostlesoh.
14.5 Kah áyimohettit ayeúwuttuwonk Gentils kah Jewse, weeche nanánuaénuh, 8woskhéouh, kah ukqussukquantohwhôuh.
14.6 Wahteaúhettit, wussémoog ut Listra kah Derbe, Lykaónnie otanash, kah ohkit quinnuppu.
14.7 Kah nawuttit kuhk8tomuhkoneáu wunnaunchem8kawonk.
14.8 Onk na wutáppen wosketomp ut Listra, n8chumwésu ut wusseetit, wéhwheepétu wutch wunneetuongánit, matta ma pepomshoh.
14.9 N8tauáu Paul: ket8hkau, n noh kôgkussómpomont, kah wahteunk wunnamptam8onk woh neetskehhuwám8.
14.10 Mishont8wau, naepaush kusseetit onk quequéhshau, onk pomushau.
14.11 Kah missinninnúog naumohettit uttôh ásit Paul, mishánt8wáog, n8wáog, Lycaóniae unnonttowáonganit, manitt8og ken8ketunkqunonog, ônatuh wosketompaog.
14.12 Kah weekomoog Barnabas Jupiter, kah Paule Mercurius, newutche m8cheke ket8hkon.
14.13 Neit wussephausuénumoh Jupiter kisk8tanit, pás8au oxinoh squoantamut, kah 8waúwunnauwómunóuh, kah kod sephausuog, weeche missinninnúog.
14.14 Apostles, Paul kah Barnabus yeu n8tamóhettit, tattannogkinnumwog wuthogk8wongan88ash, saksháog missinninnútu wuttaúatongqussúog.
14.15 Kah n8waog, Kusseh, tohwutch yeu usseóg, neenaun woskeetompaog, nuttahhunnónash nétátupe ketáhh8woash, kah kukkuhk8tomaúunnumun, onk woh kukquinnuppém8 yeush wutche tahn8ché usseonganash, en pomantamwáe Godut, uttiyeu kesteunk kesuk, ohke, kehtoh, kah wame teanteaquashinish nishnoh ohtagish.
14.16 Uttiyeu n8wodt anánumont wame wutóhtimóinneuh uppómpomúshon nehenwonche ummaiut.
14.17 Qut matta ponau wuhhogkoh matta wauwonuhtewunat, newutche k8nenehukqun, kuttinnumungqun sokenon wutche kesukqut onk mishummeechuméu kittinnumungqun, numwohtaun ut metahhut meetsuonk kah muskouanatam8wonk.
14.18 Kah yeush nashpe n8waongash, awakonche 8tamehhukqunáóásh missinninnúog matta wussephamauaongan8.
14.19 Onk na uppéan nawutche Jewse wutch Antioch kah Iconium, uttiyeu sohkouont missinninnuh, kah quassukquántuhwáhettit Paul, wussohwhotonchimóuh wutch 8tanit, unnantamwog nupp8wi.
14.20 Qut kodnétuhtaénúog wéenokómpaéihtaáhettit omohkeu, kah petutteau 8tanit, kah wonk mohtompog, nagum kah Barnabas moncheog en Derbe.
14.21 Kah kuhk8tomuhteahettit wunaunchem8kaonk neit 8tanit, kah kuhk8tomauóog monáoh, wonk quskeog en Lystra, kah en Iconium, kah en Antioch.
14.22 Menuhkéon ukketeahogkôunóuh kodnetuhtaénuog, kah weehquetumaon, nagwutteánumun wunnamptamowonk, kah nawhonk kuttômun ketass8tamowonganit God nashpeu monatash wuttamepunnaonganash.
14.23 Kah spunnitcháe ayouahettit Eldersog spinuhchaéog nishnoh ut moyeuweekomonganit kah paantamóhettit, kah mat meetsehettit, wutahtushonáoh Goduh, n nah wanamptauáhettiche.
14.24 Pamuhkomohettit Pisidia, peyauog Pamphilia.
14.25 Kah kohk8tomuhteahettit kutt8wonk ut Perga, auog Atalia.
14.26 Onk ne 8thamunneau en Antioch, uttoh waj aht–hsháhettit en ummonaneteaonganit God, newutche ne anakausuonk mahche kezteauhettit.
14.27 Onk paahettit, kah moiehettit moyeuweekomonk, wuttinonchem8kaóneau wame ne anheaont God, uttoh an woshinug squont ut wunnamptammowonganit, newutche Gentils.
14.28 Onk na wussepohkonneau weeche kodnetuhtaénu.
15.1 Onk nawhutche wosketompaog uttiyeug wagig Judea, kuhk8tomóog 8weemat?nneuh, matquoskussohseóg neanak Moses, matta woh k8wadchanitteaum8.
15.2 Newutche Paul kah Barnabas matta peamesanninn8k chadcheketuongan8, kah chadchekemaongan8, wunn8waog Paule kah Barnabas, kah nawhutche onkatogig, woh wutonau Jerusalem, en Apostles kah Eldersog, yeu papaume nat8tommuhteaonk.
15.3 Onk moyeuweekomonk n8sukauáhettit, pamukkomwog Phenice, kah Samaria, wutaunchem8kaouh ukquinnuppeongan8 Gentils, onk ayimouôog weematt8uh missi mskoúanatamm8onk.
15.4 Onk paahettit Jerusalem, wutattumúnuh moyeuweekomonk, kah Apostles, kah nanánuacheg, onk wutaunchem8káóuh, wame ne anheont God.
15.5 Qut neepóog nawhutche wadchaiéchik Pharisesit, uttiyeug wanamptogig, n8waog Nawhonk quoskquswoog, kah wuttann8nouh ussen wut[t]inn8waonk Moses.
15.6 Kah Apostles kah nanánuácheg moieog yeu wunnátwoantamunneau.
15.7 Onk m8cheke chadchekéyeuáhettit, Peter neepau kah wuttinuh, wosketompaog kah neematog, k8wahteauunneau paswe, kenuge kenaan, God nuppepénuk, woh Gentils n8tamwog wunaunchem8kawonk wutch nutt8nut, kah wunnamptamwog.
15.8 Kah God, uttiyeuoh wahteunk metahhash, 8wauónuh, anumaont Nashauanitt8h, ne ánhukqueagup.
15.9 Kah matta kupponamunk8un penowomái, kenaau kah naghok pahketeunk wuttahh8woash nashpeu wunnamptam8wonk.
15.10 Yowutche tohwutch qutchéhheóg God, pónamog tuhkék8wanáonk uppusquann8wóut kodnetuhténúog, uttiyeu matta n8shunónog, asuh neenawun, matta woh tahshinum8óg.
15.11 Qut n8namptamun, newutche ukkittemonteánetteáonk nuppohquohwunnuwaénum Jesus Christ, pish n8wadchanitteámun, neane naghok.
15.12 Neit wame monácheg chequnappuog, kah kéhtauóog Barnabasoh, kah Pauloh, anaunchem8kahettit uttoh anheont God monchanatam8wonganash, kah kuhkinneasuongunash kenugke Gentils nashpe nagumau.
15.13 Kah chepapéhettit, James wunnamp8hamauoh n8wau, Wosketompaog & neematog n8táeg.
15.14 Simon wuttinaunchem8kaonap, uttoh áne negonne nátouwohhont God Gentils, neemunnumúon nahhog missinninnuh newutche 8wesuonk.
15.15 Onk netatup yeu, ukkutt8wonganash nohtompeantogig, nean wussukwhósik.
15.16 Nahohtôeu pish nukqushkem, kah wonk nutayum 8week David, uttiyeu n8ksheunkup, kah wonk nutanaquehtaúnash popohque uppáseash, onk pish neepatauún.
15.17 Newutche onkatogig missinninnúog woh natinnewhôog Lord, kah wame Gentils as8weshettit 8wesuonk God, n8wau Lord, noh aseit wame yeush.
15.18 God 8wateaúunash wame wntanakausuonganash adt wuske kutchissik mutaok.
15.19 Yowutche n8sittamówonk yeu, matta woh k8tomehheônan, nag quanuppecheg en Godut kenugke Gentils.
15.20 Qut woh n8sukkúhhumauóunnónog, nánáheáhettich wuhhogkaúh, wutche nishkenukasuonganit nashpeu anunneuhkontunkanúh manit, kah wutche nanwun8dtsquaonkanit, kah wutch weyaus woskwheunganeu8g, onk wutche wsqueheunganit.
15.21 Newutche Moses noadt nawhutche wutahtaun nish noh ut8tanit, uttoh kohk8tomuhteácheg 8sukkuhwhonganash ogkeetamóhett?t ut Synogogs nish noh Sabath-dayeu,
15.22 Neit Apostles kah Eldersog, kah wame moyeuweekomonk wuttapeneamunneau, na unan8non pepénoutcheg wosketompaog, weetomáhéttiche en Antioch, weeche Paul kah Barnabas; Judas ussowesu Barsabas, kah Silas wutt8wosketompaog kenugsháog 8weemattinneut.
15.23 Kah negonshheáog wussukwhonganash yeu neane, Apostles, kah nanauacheg, kah 8weematt?nneunk, negonshheáog wonkquttuwonganash en 8weemattinneunk ut Gentils ut Antioch kah Syria, kah Cilicia.
15.24 Newutche n8tamumun, nawhutch yeug yeu auágig, k8tammehhukkouwóog, nashpe kutt8wonganash, ukk8skunóuh kukketeahogkon8wouh n8waog, nawhonk kuquôsqushsósimw8 kah usséneau naumatuonk, matta núttinnôunnánónup.
15.25 Nuttapeneaúmunnan, weechetahhoadtue moeog an8non pepenóutcheg en kuhhogkaôut, weeche n8womonóunnónog Barnabas kah Paul.
15.26 Wósketompaog kesontogkeg uppomantamowonkan8 newutche 8wesuonk Lord Jesus Christ.
15.27 Yowutche nutann8nómunnónup Judas kah Silas uttiyeuoh pish anugquéog wame yeushog nashpe mutt8nut.
15.28 Newutche 8weekeneaumun Nashauanit kah nenawun, kupponumauunnunnan, matta mishúwanáun, qut yeushnawhonk, asémukish
15.29 Matta meetchuun weyáus aninanumauun anunnukontunkanu manit, kah wusquéheunk, kah waskwhéunkanu8g, kah matta kenanwun8dtsqaômw8; nánnáhheog kuhhogkaóog yeush wutchu k8nesémw8, nahônnushagk.
15.30 Ann8náhettit peyauog Antioch, onk moéhettit monacheg, mág8og wussukwhonk
15.31 Nag agketamóhettit mskouanatamwog newutche weequetumówonk.
15.32 Kah Judas kah Silas, nohtompeantogig, weehquetumauôog 8weemattinneuh, weeche monatash kutt8wonganash, kah ummuskouanatamhéouh.
15.33 Kah ne naim aphettit wuttinanumóuh nanushagk mánunnu, en Apostlesut.
15.34 Qut Silas weekontam na wuttaiin.
15.35 Kah wonk Paul kah Barnabas appuog Antioch, wahteauwahuwonat kah kuhk8tamuhkonat wuttinn8waonk Lord, kah onkatogig monaog.
15.36 Kah onk paswése, Paul unnau Barnabasoh Monchetuh wonk nátauwóhhon keemattinn•nog, nish noh 8tanit uttohut kuhk8tomuhteagup wuttinn8waonk God, kah kukkinneôntuh toh óúnnáihettit.
15.37 Kah Barnabas unnantam n8weechogwun John ussowesu Mark.
15.38 Qut Paul unnantam matta wunnegenninno n8weechogwunnan, uttiyeuoh nágkonont wutch Pamphilia, kah matta 8weecháúuh en anakausinneat.
15.39 Kah penuanatúonk missi, onk nukkónittúog, neit Barnabas neemunau Mark, kah unnáhhamwog Cyprus.
15.40 Kah Paule pepénoau Silas, onk ámaeog weemat8oh ahtuhs8wáog un ukkitteamonteanuttáonganit God.
15.41 Onk paumukog Syr?a, kah Cilicia, menuhketeau moyeuweekomongash.
16.1 Neit peyau Derbe kah Lystra, kah kusseh na mo kodnetuhtaen, ussowesu Timotheus, wunnaumonuh mittamwossis, uitiyeuoh Jewsú8ut, kah wunnamptam, qut 8shoh Greek88woh.
16.2 Wunnegen waeénomáonk ut weemattinneat, wodohkutcheg Lystra, kah Iconium.
16.3 Paule unnántam n8weechau yeuoh, wunneemunuh, kah ukquoshkusoh, newuche Jewsog yeu wodohkutcheg, newutche wame wahteauunneau 8shoh Greekoh.
16.4 Kah pámukkómohettit 8tanash, wuttinnumaóuh kuhk8waongash, woh wunnanaihtinneáoash nean8wáhetteup Apostlesog kah nanánuaénúog, ut moiécheg Jerusalem.
16.5 Onk neit menuhketeauunash moyeuwekomonganash en wunnamptamunat & onchekopanneg asekesukokish.
16.6 Pámukómohettit Phrigia, kah ohkit Galatia, kah nashauanit quohtinont kuhk8tomuhkon kutt8wonk ut Asia.
16.7 Paáhettit Mysia, qutchehteaog ón Bythynia, qut Nashauanit matta wuttinanumóun.
16.8 Kah kishkekomóhettit Mysia, peyaug Troas.
16.9 Kah Paul naum monama[u]suonk nukkonaeu, na nunnépaun Macedoniae wosketomp, wunnanampasumoh n8wau? Peyaush Macedonia, kah aninnumaiinnean.
16.10 Kah mahche nag monamansúonk, teanuk nukqutchteauúnán ôn Macedonia, wunnamuhkut wanamptamog, Lord, k8weékomúkonkqun kuhk8tomaúun naghog wunaunchem8kaonk.
16.11 Newutche kodhammog wutch Troas, nussampohamumun en Samothracia, kah ná nampuk en Neapolis,
16.12 Onk ná wutch en Philippi, uttiyeu negonnaeu otanayu8k, nogque wutche Macedoneakau, kah Colonie: kah ne nutaiinnan ohgúhsequnne.
16.13 Onk sabath-dayeu nussohamumun wutch otanit, en kishketugk uttohut ayimug peantamóonk, kah nummattappimun, nukkinn8mun mittamwossissog na paoncheg.
16.14 Onk pasuk mittamwossis ussowesu Lydia, mahmagup msquonag, ut otanit Thiatyra, wowussumont Goduh, ken8tunqun, God 8wóshinumaoh wuttah, kuhkehtam uttoh an8wodt Paul.
16.15 Onk kádchissumit, kah neadtahshinnehettit, kenanampassumukqun, n8wau, wussumukquean nuppabuhtanumukqunat en Lord ut, peyunk nekit onk na appek, onk kutchétimukqun.
16.16 Onk n nih paantamog, pasuk nunksq appehtunk mattannitt8we paananittuonk, kenogskongqun, mocheke tumúhhohwanshau wussontimaumoh wutche paanukonnat.
16.17 Asúkkauau Paule, kah kenaun, kah mishshantowau n8wau, Yeug wosketompaog wuttinnumoh ongkouwe apit God, uttiyeug kohk8tomungqueogig, may wadchanittuónganit.
16.18 Kah yeu wuttussen m8chétiqunne, qut Paul neuantog, qunnuppu, unnau nashauanitto kuttinsh, 8wesuoganit Jesus Christ sohwéehtau. Onk sóhhám teanuk.
16.19 Kah wussantimomuh nágqut, wutannóussuongun8óash tohtumúhhouaunshik quhhettippanuh amaéi, toh qunôoh Paul kah Silas, wuttinnontónchîmóuh ahutkodtauwompasimuk, en nanaánnuaenutu.
16.20 Onk nag uppas8wóuh magistratsutu, n8waog, Yeug wosketompaog Jewsu8g, m8cheke wuttamheteóog kut8tanan.
16.21 Kah nnag kukkuhk8tomungqunnonog uhsuaonganash, matta wánegenninn8gish noh kittin attúmunnumunnan, newutche neenan Romans.
16.22 Onk monacheg moieu wunnepaiehteóuh onk magistrasuog tattannogkuhkomwog wuttogk8unn88ash, onk unn8waog tattogkomunach.
16.23 Kah m8chekuhkomáhettit, ukkupshagkinóuh, meechuméhtaáog kuppishshag kinnuaeninnu, nah wuttin nanahheunat, menuhku.
16.24 Attumúnuk nein meechumúhkonittúonk, ukkukkitashaminneuh en anomukkommuk kuppishagkinnuwakómukqut, onk ukkupshagkinnumaóuh wusseet8ôash.
16.25 Onk nôuttipukok,, Paul kah Silas peantamwog kah ket8hhomaog tabuttantamauónganash God: kah kupshagkinnuacheg wunn8taóuh.
16.26 Kah tiatche missi quequan, ônohtéashik kupp?shagkinnuaugkomuk nunnukkemo, onk teanuk wame squontamash wôshwemoash, kah n?sh noh wutashpussinneau ompem8ash.
16.27 Onk nanaánuk kuppishagkinnuaukkomuk t8kshont, kah nag kuppishagkinnuwaeu squotamash woshwóhtaash: sohwunnum wuttogkodteg, onk kodnushau wuhhogkuh, unnantog kupshagkinutcheg quonséog.
16.28 Qut Paul wuttauatongqussu, n8wau, Ahque tanhene kuhhog, newutche wame yeu nutappinnean.
16.29 Onk weequetum wequananteg, onk pétuteashau, kah na paont nunnukshau, onk keepshau ut anaquabit Paul kah Silas.
16.30 Onk wussohh8wunuh, kah n8wau, Woi toh woh nuttussen, ne woh n8wodchanetean.
16.31 Kah n8waog wunnamptau Lord Jesus Christ, kah woh k8wadchanitteamw8, kah neadtashinnéóg.
16.32 Onk wuttinnoneau wuttinn8waonk God, kah wame neh apinutche weekit.
16.33 Onk wunnémunuh nahog neit wadchit ne nohkog, kah ukkutshittaôuh anéhtahwôonganash, onk kutchissumáu, nagum, kah wame weecheninnúmonche teanuk:
16.34 Onk pás8ont wekit, ummeétséheuh, [k]ah wekontam, wánamptaúont Goduh, kah wame weecheninnumonche.
16.35 Kah mohtompog magistrasuog ann8náog wuttinnúm8 n8waog, monchehettich yeug.
16.36 Kah naná?hteunk kuppishshagkinnuwaugkomuk wuttinnon Pauloh yeu n8waonk magistrasuog an8teám8wog noh kittin sohhamunnaôont, yowutche monchek, kah wunohtae amaiek.
16.37 Qut Paul wuttinuh nahog, nuttattogkomukqunnónog monaog nagumun, matta n8sumugk8unnónog, nuttin Romansumun, onk nukkupshagkinnukqunnónog, onk yeuyeu nukkéme sohwh[u]nnukqunnónog? matchaog wunnamuhkut, qut peyahettich nehenwonche, kah sohh8wunukqutteuh.
16.38 Kah sarjanog wuttinnóneau yeush kutt8wonganash magistrasu, onk wabésuog n8tamóhettit Romansog.
16.39 Onk nnaghog peyaog, kah wunnanampasumóuh, kah wussohh8wunóuh, kah ukkodtantamauóuh nukkodtumun otan.
16.40 Onk sohhamwog wutch kuppishshagkinnuakomukqut, onk petutteáog ut wetuómut Lydea, onk naúáhettit weemat8uh, mskouánatamhéóuh onk monchéog.
17.1 Neit pamu[u]komohettit Amphipolis, & Apollonia, peyauog Thesalonica, na mô Jewse synagog.
17.2 Kah Paul ne asit, 8weeche petutteóm8, onk nishwudt saboth-dayeu, chadcheket–og wutch wussukwhonganit.
17.3 Wôshwunug kah 8wauwahuwon, wunnamuhkut mahche nupp8 Chr?st kah omohku wonk wutch nuppunnat: onk yeuoh Jesus uttoh kohk8tomaúunog Christeú8.
17.4 Onk nawhutch wunnamptamwog, kah weechaauog Paul kah Silas, kah monacheg paantogig Greeksog, kah sonksqaog matta ohguhs8og.
17.5 Qut Jewsog matta wanamptamógig, iskauóshettit, mátchetowog kah niskékitcheg weecháiittuog, moeog, kah chadchépohtteahuwáog ut wame otanat, kah chekéeu petutteáog wekit Jason, onk ukkodpas8óuh missinninnutu,
17.6 Kah matta namheahetteg, wuttonchemóog Jasonoh, kah onkatoge 8weemattinneuh, ut otanat nanaánuáenútu, mohshontt8wáhettit yeug quanuppinukeg muttáok peyauog wonk.
17.7 Jason átumúnonche, onk yeug wame panneusseog ut quagquetamadche C‘sar, n8waog na onkatuk ketass8t, noh Jesus.
17.8 Onk n nag wuttamhéaog missinninnuh, kah nanaánuaenu ut otanit, n8tamohettit yeushog.
17.9 Onk neit áyimauáhettit nahwuttin quoshaumukqunnaóut Jasonoh, kah onkatogane, wutttinanumóuh nohnushagk.
17.10 Kah teanuk 8weemattinneunk unnáog Pauloh kah Silasoh, monchek nukkonáeu en Berea, kah na paahettit petutteaog ut Jewse synagog.
17.11 Yeug m8cheke wunneséog onk nag Thessalonica, newutche attumunnumwog kuttówonk nashpe missi weekontamóonk et wuttáhh8wóut, onk nanatinneakontamwog wussukwhonganash asékesukokish uttoh en nnaih asuh matta.
17.12 Newutche monaog wunnamptamwog, onk quttianumwu mittamwossissog kah wosketompaog matta ohguhs88og.
17.13 Qut Thessalon?cae Jewsog wáhtamohettit Paul kuhk8tomuhteau wuttinn8waonk God us Berea unná peyonau, onk wogkóuunnáog missinninnuh.
17.14 Neit teanuk 8weematin unnau Pauloh, Monchish úhsh onatuh ketahhannit, qut Silas kah T?mothius na appuog.
17.15 Onk nnag monchanoncheg Pauloh, uppas8óuh ut Athens, kah atumunumóhettit wutann8teamóonk ({Paul}) Silas kah Timotheus peyaaunukquttei teanuk, moncheog.
17.16 Onk Paul páheont ut Athens, wunnashauanitt8moh umamontinuh, nag wame otan peantama[]úun nunnuhkontunkanu manitt8og.
17.17 Newutche chadchekeumau Jewsoh ut Synagog, kah paantamunutche, kah nogskunkqutche ahhut kodtauwompasimuk,
17.18 Neit nawhutch Philosophers Epicureansog kah Stoikséog wutchadchekáumóuh, nahwhutch n8waog, Yeuoh kogkehtumowen, toh ôunn8wau? onkatogig, Kuhk8tomuhteau penowe manitt8oh, newutche ukkuhk8tomauoh nahog Jesusoh kah ómohkéonk.
17.19 Onk wunneemunóuh kah uppas8óuh ut Areopagus, n8waog; woh n8wahteauunnan uttiyeu, wuske kuhk8tomuhteaonk ônag, yeu an8waanh.
17.20 Newutche kuppaudtom8 penowe kutt8wonganash nuttahúogkinnonut, nukkod wahteaumun uttiyeush anatam8m8ug.
17.21 (Newutche wame Atheniensog, kah penuohteáog noh apitcheg, webe ne wutusseneau, anaunchimwun asuh n8tamun aunchemowonk).
17.22 Neit Paul neepau nóeu wadchuut Mars; kah n8wau, kenaau wosketompaog Athens, nunnaum k8saumunaumw8 penowe manitt8wog, nish noh teaguassinit.
17.23 Newutche pamusháon kah monneaumon kuppeantamowongan8, nummiskom Altar, yeu tannúskowhosu, wutche NNOH MATTA WAHEOOKUT God, yowutche, n noh manit wásumóg matta wahéouhóg, hukkuhk8tomaúunnunneau.
17.24 God ukkezteauun muttaok, kah wame teanteagqussinish neh ohtagish, ohtunk Lord kesugqut kah muttáokit, matta ayeu peantamwakomukqut kesteamuk wutch menutcheganit.
17.25 Asuh matta wáussittum8 nashpe wunnutchegan88ash wosketompaog, waj quenaaihhukqut ne teaguas, newutche wuttinnumôun wame, keteaonk, kah nanashauonk, kah wame teanteaguashnish.
17.26 Onk ayum pasuk msquéheunk, wame wutohtimóinne wosketompaok, wodohkutcheg wame woskeche ohkeit, kah kuhquttum aquompiyeuash, nanegonne kohquttukupash onk kukkuhhúnkanash uttoh pish wodohkehettit.
17.27 Nnag woh natinnewáog Goduh, woh wunnadt8nóuh, kah woh ummuskôôuh, tôkonongqte matta kená8sukkongk8un nish noh pasuk kenaun.
17.28 Newutche k8chekekónán, k8chemamonchanan, k8chu wutóhkináan, nuwhutche k8waantam8m8wóog ne an8wúhett?t, newutche k8chekinnean.
17.29 Neit newutche k8chetimon God, matta kuttinnontukquáhwutteaunnan unnantamun Manittowonk onatuh silvet asuh gold, asuh kohkohqussumwe qussah nashpe wosketomp wunnehtuhtóonk.
17.30 Neadt8che as8kehettit, wussúhpequáéhtamun, qut yeuyeu unnau wame missinninnuh quinupohke aiuskoianatam8k.
17.31 Newutche missohham kesuk uttohadt pish wussittuk muttaok ut sampweusseonganit nashpe neh wosketompuh anonché, yeu wame wosketompaog woh wunnamuhkut 8wáhhouuneau, newutche wutomukkinuh wutch nuppúnnat.
17.32 Kah n8tamóhettit wutomohkéonk nupp8og, nawhuch ummámontamunéau, & nawutch n8waog, wonk kukkodn8taunnumun papaume yeu
17.33 Neit Paule wunnukkonuh.
17.34 Qut nawhuch wosketompaog 8weetomouh, kah wunnamptamwog, kenugke nawhich, Dionysius Areopagite, kah mittamwossis ussowesu Damaris, kah onkatogig 8weetomouh.
18.1 Mahche yeu nnag, Paule 8m Athens, onk peyau Corinth.
18.2 Namehheau Jew, ussowesu Aquila, netu ut Pontus, paswe 8mup Italy, kah weechaau ummittamwussoh Priscilla, (newutche Claudius unnau wame Jewsoh, amaek wutch Rome) uppeyauonuh nahog.
18.3 Kah nawutche ne nan nompu unanakausuwonk weetomu kah weetanakausu, (newutche wutanukáusuonkan8 weekittaonk.)
18.4 Kah wutchadchekeimuh ut synagog nish noh saboth dayeu, kah weéhqutúmauwau Jewsoh kah Greeksoh.
18.5 Kah Silas kah Timotheus wamohettit Macedonia, Paul kesantam nashauanitt8ut, onk wáuwau ut Jewsut, Jesus Christeù8.
18.6 Kah pann8wohtaáhettit, kah blasphemáhettit, tattauúnum wuthogk8wonk, kah wuttinuh nahog, k8sqheunkán8 ohtaj kuppuhkukk8wóuk, neen nuppáhkeis, yeuwutch onk yeán ongkouwe pish nutom Gentils.
18.7 Onk na 8mun, kah au weekit wosketomp ussowesu Justus, wáussumau God, week wutcháyeu8mau synagog.
18.8 Kah Crispus negonne nanaanuaenin ut synagog, wunnamptauau Christoh, kah wame ut weekit, kah monaog Corintheanseog, n8tamoehhettit 8namptamwog, kah kutchessumóog.
18.9 Neit Christ ken8nan Pauloh, nukonaeu, unnukquomm8wonganit, ahque wabesish, ket8hkash, ahque ahk8ash.
18.10 Newutche k8wetomsh, kah matta pish howan kukkutchinanuk8h asuh mat pish k8woskhukk8, newutche monaog nummissinninnumog yeu ut otanit.
18.11 Onk na 8tohkin nequt kodtumwaeu, kah nepuhshai, kuhk8tomuhkon ukkutt8wonk God naut.
18.12 Onk Gall?o náhohtôeu nanaanuwodt Achaia, Jewsog moáe neepoog woskéheun Paule, onk uppásuwóuh wussittumwaénuog wutappuongan8ôut.
18.13 N8waog, yeuoh wéquetúmáuau wosketompoh, waussumun God pannéit naumatuonganit.
18.14 Onk Paule kadket8kont, Gallio unnau Jewsoh, woi Jewsog, tohneit woskehhettuonganeug, asa missi matcheseonk, neit woh wunnegen, noh kittin ahqhénaôut.
18.15 Qut webe kutt8wongane onk wesuongene nat8tommuhteaonganúug ut kuttinnaúmatuongan8óut, nanaiteaú8k, newutche matta n8sittum8 yeush yeuónagish.
18.16 Onk 8t8hkauóuh wutch wossittummoe appuonganit.
18.17 Neit wame Greeksog, tohqunáog Sosthenes, negonne naanánuaénin ut synagog, wuttattagkomóuh ut anaquabhettit wussittumwaénuôg, kah Gallio matta tohwuttin tupantam88nash.
18.18 Onk Paule ná ut sepáhteau, neit unnau weematuh nahónnushagk, neit na wutch náhhomun Syria, onk weechauog Priscilla kah Aquila m8sumont ut Cencrea, newutche quoshomop Goduh.
18.19 Onk peyau Ephesus, kah na wunnúkonun nahog, qut nagum webe petutteau Synagog, onk chadchekéemau Jewsoh.
18.20 Kodtantunnáhettit noh wuttin sepóhkon, matta 8namptaúoh.
18.21 Qut wuttinuh nahog nahanushágk, n8wau, nawhonk nunnánaitauun yeu mshadtupp8onk ut Jerusalem qut pish wonk kuppeyaaunumw8 unnantog God, kah wutahhom Ephesus.
18.22 Kah kophog ut Cesarea, kah aont otanit, kah wonkomont moyeu weekomunguh, au Antioch:
18.23 Kah na ohguse apit moncheu kah pannupuhom wame ohkeit Galatia kah Phrigia assuhkôeu, menúkheau wame kodnetúhtaénu.
18.24 Kah pasuk Jew ussowesu Apollos, netu ut Alexandria, wunnantowáe woskeetomp, kah menuhku ut wussukwhonganit, peyau Ephesus.
18.25 Yeuoh wosketomp kuhk8tomauop ummay God, onk ahchué ussét nashauanitt8ut, ket8hkau kah kuhk8tomuteau menuhkeu wuttinniyeuongash God, wahteau webe kutsummuwáonk John.
18.26 Onk n8che menúhke ket8kont ut Synagog, n8taáhettit Aquila kah Priscilla, wunnemunóuh, ukkuhh8toma–oh nahog m8cheke kah pannuppu ummayut God.
18.27 Onk kadtantog en Achaia, weemattinneunk wussukwhosuog wehquetumauáog kodnetuhtaénuh, noh wuttin adtumunukqunát, kah paont, wutannúmaoh m8cheke wanamptámunutche, nashpe kitteamonteanittuonk.
18.28 Newutche ukkupputt8nawháu Jewsoh menuhku, ut anaquabhettit moéonk, kuhk8tomuhteau wussukwhonganit, Jesus Christeu8.
19.1 Onk n nih Apollos áit Corinth, Paul paúmuhkog kussuhkôiyeúwe otanash, peyau Ephesus, kah namheont nawhutch kodnetuhtaénu.
19.2 Wuttinuh nahog, kutáttumunaúmw8 nasháuanit mahche wunnámptamóg? kah wuttinóuh, asquam, wanne n8tamómun uttóh én nashauanitt88.
19.3 Kah wuttinuh nahog, neit tohwhutch kutchessumitaeá8g, n8waog, newutche John ukkutchissumuwáonk.
19.4 Neit Paule n8wau, John wunnamuhkut kutchissummóau nashpe aiuskoianatamóe kutchissumówonk, unnau missinninnuh, wunnampt8k nnoh asukiit, noh Christ Jesus.
19.5 Yeu n8tamohettit, neit kutchissumóog ut 8wesuonganit Lord Jesus.
19.6 Onk Paule ponamauont wunnutcheganash, Nashauanit wunóhkukáuoh nahog, onk [i]ánant8wáog, kah kuhk8tomúhteáog.
19.7 Kah wame wosketompaog nabonesuog.
19.8 Kah petutteau synogog, kah menuhku kuhk8tomuhteau, nishúoh nepáuzsauóh, chadchekéimont kah weehquetumauont, yeush wadtomágish wutass8tamowonganit God.
19.9 Qut monaog manuhkéhtaahettit, kah matta wunamptamohaout, kah machen8wahettit nenogque en, anaquabhettit monacheg, amaeu, kah chadchabenau ukkodnetuhteénumoh, chadchekéeuwadt asekesukokish, kodnetuhtaékomukqut wosketomp ussowesu Tyranus.
19.10 Onk yeu nagwutteánumun neesekodtumwaeu, neméhkuh wame wodohkutcheg Asia, n8tamwog wuttinnowaonk Lord Jesus Jewsog kah Greeksog.
19.11 Onk God usseu missi monchanatamowongánash ut wunnutcheganit Paule.
19.12 Newutche paudtaáhittit chishkonnequohhóunash, asuh womphogk8unash wutche wuhhogkadt, en mahchenanutcheh, mahchenaonganash amaémoash, kah matanitt8wog wussóhweehtauouh.
19.13 Neit nawhutch kogkéompauog Jewsog, pauwauog, kutche weéhquetumwog 8weesuonk Lord Jesus napenahettit nah apetunkqunutche matanitt8, n8waog, kummeechumhkonsh nashpe Jesus uttiyeu kohk8tomuhteache Paule.
19.14 Onk nesausuk tahsuoh wunnaumonuh Wusseeva Jew, kah negonne sephausuaenuog yeu wuttussenau.
19.15 Kah mattannit namp8whósu, kah n8wau, Jesus n8wáeh, kah Paul n8wáeh, qut kenau howanig?
19.16 Kah noh wosketomp ápehtunkqut mattanitto, ukquénutauwoh, wutanuwunuh, wuttógheuh. nemehkuh sohwusháog pósku, kah woskéheóog.
19.17 Kah yeu wahteauwunneau wame Jewsog, kah Greeksog wadohkutcheg Ephesus, kah wame wabesúog, kah 8wesuonk Lord Jesus mishéhteaun.
19.18 Kah monáog wanamptogig, peyaog, kah samp8waog kah nahtitteaog wutusseongan88ash.
19.19 Kah monaog pauáutcheg, paudtóog 8sukuhwhongan88ash moáe, kah wutchikohsimunaoash ut anáquabhetit wame wosketompaog, kah 8numunáoash toh anôatik, onk napanna tashinchagit muttanuuganne chipinneaoash silver.
19.20 Yeu en missegen wuttinn8waonk God, kah wutoghikquneau.
19.21 Yeu mahche nnag, Paule unnantam ut wuttahut, pamuhkog Macédonia, kah Achaia, au Jerusalem, n8wau, mahche na peyaon, nawhonk nukkéhkenau Rome.
19.22 Némehkuh an8nau en Mácidonia, neesuoh ne weetómukqutcheh, Timotheus kah Erastus, qut nagum appu Asia ohguhse.
19.23 Onk neit wadchit matta peasinno chadchepohteaonk papaume ne may.
19.24 Wosketomp ussowesu Demetrius, silver smith, uttiyeuwoh áyeuont sslvere aneukontunkanoh wutche Diana: kah matta ogussininno anuhomauaongan8, newutche anakausuaénuog.
19.25 N noh moéu weekomoncheh, kah neahhunaunakausinutcheh, onk wuttinuh, kusseh, k8wahteaóunnan yeu nashpe kutanakausuwonganun k8che weenaeékinnean.
19.26 Wonk naumógish kah n8tamógish, matta webe ut Ephesus, qut ômog pannupe wáme Asia, yeuôh Paul wehquetumaont, kaquanuppinont monáoh missinninnuh, an8wadt, matta manittowúnn8 uttiyeug kezhetch[e]g wutch menutcheganit.
19.27 Nemehkuh matta wepe yeu kutanakausuonganun pish matchehtaun, qut wonk weeku masukkenug manit Diana pish matta tahéntupanumóu, kah ummissugken8wonk pish matchehtaun, uttiyeuh wáussumáhettit wame Asia, kah muttaok.
19.28 Kah n8tamóhettit yeush n8wáonganash, musquantamwog, kah mishantowáog, n8waog masugke[n]ug Diana ut Ephesians.
19.29 Kah wame otanat numwohta wogkouéonk, kah tóhqunáhettit Gaiusoh kah Aristarchusoh, Macedoneaéog, Paul weechaúonche, moeu quénuttámwog áhuttánoémuk
19.30 Onk Paule kodpetutteadt missinninnútu, kodnetuhtaénuog matta wuttiná[n]umugk8un.
19.31 Kah nawhutch negonauwaog ut Asia, weetompuh, an8téam8wog naen, ukkodtantinóuh ahque onch en adtannoémuk.
19.32 Nawhutche yeuwutch mishantowóneau, nawhutch onkatogish, onk mishoéonk wogkonéog omog kukkéeu matta wahteauoúunneau tohwutch peyahettit.
19.33 Onk amaoúkóog Alexanderoh nawutch ut monaumuk Jewsog kákutashiméhettit, kah Alexander wohwômunum wunnutch, kodkenahhamau wuhhogkut ut missinninnútu.
19.34 Qut wahteaúhettit yeuoh Jew, pasukqut wame mishantowáog neesit howersú8, Masukkénuk Diana ut Ephesians.
19.35 Kah aninnohsuénin quóhtinont missinninnuh, nowau, Kenaau wosketompaog ut Ephesus, uttiyeu wosketomp matta wahteaúug Ephesiane otan n noh waussumont missúgkenwoh mittamwossisse manitt8h Diana, kah n noh nunneukóntunk n8kshont wutch Jupeter?
19.36 Yeush matta kôn8tásinog, woh kutchequn apimw8, onk matta woh teag kutussúmw8 tiádchu.
19.37 Newutche yeug wosketompáog yeu kuppás8óneau, matta muk8kinnumwantámóog peantamwakmukquash, kah matta blasphemauóog mittamwossisse kummánitt8m,
19.38 Yowutche Demetrius, kah 8weeche anakausuénuh tohnohteahettit howáne, naumatuonk wohshwu, kah keket8hkaenshuaénuog yeu wutaiinneau wunn8wahettich-
19.39 Qut nat8tomuhteá8g noh wodtomáagish pish namp8hhamun sampohtae moeonganit.
19.40 Newutche nutápimun nunnúkquodait, newutche yeu wogkouéonk yeuyeu kesukok, newutche woh moh númmag8mun uttôhonumáig yeuut wogkoueonganit.
19.41 Kah mahche ken8nont, wuttinuh nahsuswáek.
20.1 KAH mahche wogkoueongan8gk, Paul, 8wékomuh nahhog, & 8wónkomuh, wunnúkkonuh, au Macedonia.
20.2 Kah pannuppúhkog ne ohke, kah m8cheke wehquetúmaon peyau Greecut,
20.3 Kah na wutápen nishúoh nepáusoh, kah Jewsog askwhonahettit, kod nuhhug Syria, unnantam nukqushkem wonk nogque en Macedonia.
20.4 Onk Sopater wutóhtu Berea, Aristarchus kah Secundus wutohtu Thessalonia, Gaius wutohtu Derbe kah Timothius, Tichicus kah Trophimus wutohtuog Asia, neh 8weechógquoh Asia.
20.5 Yeug negonsháhttit, kuppáhukqunnonog ut Troas.
20.6 Onk k8thamumun Philippi, mahche aquompak naut meechhetteup weekon petukqunneg, kah kuppeyáaunonunnónog ut Troas napanna tashikqunne, ne kutappinnean nesausuk tashikquinne.
20.7 Négonne kesukok week, kodnetuhtaénuog moeu paáhettit, sohqunnúmwog petukqunneg, Paul ukkuhk8aamaúun nahog, kodnukonont nanómpunk, nagwutteáeu kuhk8tamuhteau toh nouutipuhkod.
20.8 Kah monatash wequanantéganash wohqut ut weetuómut, neadtannoéhettit.
20.9 Kah wusken na wutappén kenogkenéganit, ussowesu Eutychus, kosukkoúit, kah Paule sepekuhk8tomuhteadt, kepuhquohhm kah penushau wutch wohqut weetuómut, kah neemunáhettit nupp8oh.
20.10 Kah Paule n8keu, wunnúhkukauóuh, kah neemunont, n8wau, ahque wuttamhuk kuhhogkaóog, newutche ukketeáonk appehtunk.
20.11 Yowutche, wonk wohqut áont, kah sohqunug petukqunneg, kah meechhettit, kah sepappoahettit tohmohtompan, neit monchu.
20.12 Kah pas8áog wuskénúh keteau, wonk matta peasinn8 weekontamwog.
20.13 Kah negonuhkómumun kuht8nog, nuttinhamun Assos, nuttinanatamun nanutut neemunónan Paule ne wutche wussinneah, kodtantogohkeishon.
20.14 Kah namehukqueog ut Assos, nupposhéaun, onk nuppeyaumun Mytelene.
20.15 Onk na n8thómunan, na nómpunk nuppiyausukuhkomumun Chios; kah nanompunk nuppeyaumun Samos, kah nutappimun Trogyllium, onk nanompunk nuppeyaumun Miletus.
20.16 Newutche Paule kodtantam en nohhamun Ephesus, newutche matta kod wussepohteáun Asia, newutche kenupshau, toh wuttitt8tunnumun, peyon Jerusalem kesukqut pentecost.
20.17 Kah wutch Miletus an8hteám8 en Ephesus, weehkomau nanaánuanche moyeuweekomonganit
20.18 Kah paaúonahettit, wuttinuh nahoh k8wahteauunneau, wutch weske peyáun Asia, ne onnéhhennog nish noh utt8che.
20.19 Nuppeantamau God nashpeu hohpáeu metah, kah nashpeu monatash mussúppeghash, kah qutchehuaongash newuche Jewsog nutashkhukquog.
20.20 Matta teag kummanánumunnomw8 ne woh wannehukqueog, qut kenahtinnunnunneau, kah kukkuhk8tomaúunnunneau paasukeu, kah wonk naen wehwetuómut.
20.21 N8wauwohhéunneau Jewsog, kah Greeksog, aiuskoianatam8onk nogque in Godut kah 8namptamowonk nogque in kommanitt8munnonut Jesus Christ.
20.22 Kah yeuyeu kusseh, nummonchem en Jerusalem nutchetimuk nashauanit; matta wáhtea8un uttôh ashpinai.
20.23 Qut nashauanit 8wauwon nish noh otanit, n8wau, Nukkispissuonganash kah wuttamepunnaongash nuppahukquog
20.24 Qut yeush wame matta n8tamméhukk8unash, assa matta nuttinnantamoh nuppomantamôonk mishôadtu, pakodgteauon nuppomantamóonk weeche wekontamówonk, kah nohtompeantogówonk, uttoh waj attumunog Lord Jesus, wauwón wunaunchem8kaonk ukkitteamonteanutteaonganit God.
20.25 Kah yeuyeu kusseh, kenaan wame, ne kohk8tomaúogig tahs8tam8onk God, matta wonk pish kenaum8mw8 nuskesuk.
20.26 Yowutche kenaau n8wauwaenumog yeu kesukok, neen nuppakes wutche wuskwheongan8 wame wosketompaog
20.27 Newutche matta kummaunanumunn8unneau kuhk8tomôadt?n wame kuhk8tomuhteaongash God.
20.28 Yowutche nunnúkqussek kuhhogkaoog, kah wame neadtahs8eog nananukqueog nashauanit woh kummeetsuwontamunnaôut moyeuweekomonk God, uttiyeu manóh8k wutch nehenwonche wusqhéonk.
20.29 Newutche yeu n8wahteaúun, ompetak moncheon ahque mukquoshshimwog pish kuppeyogk8wóog, matta toh ahqueauóog chepan8woh.
20.30 Kah k8wutche kenaau nawutch wosketompaog Pish neepóog, pann8we kuhk8tomuhkon, woh wunnamptunk kodnetuhtaénuh.
20.31 Newutche askuhwhéteagk, kah mehquantam8k, nishwudt kodtumwae, matta nutáhque amaumoh nish noh pasuk kesukodaeu, kah nukkonáeu mauon.
20.32 Kah yeuyeu neematog nuttohtaush God kuhhogkáoash, kah nuttohtaush wutt?nnowaonganit ukkitteamontanutteaonganit, uttiyeu tapenumm8uk, kukezhúkqunnáout, kah anumungqueog, {wunngen} ahtoonk k8wutche wame wunneetupanatogig.
20.33 Asquam nukkodtantam8h howan wutteauquash, silver asuh gold, asuh wutogk8onganash.
20.34 Nux, kenaau k8wahteáuunneau, yeush nutcheganash quosha?éhtamwog ne quenauahúkque, kah nnag weetómukqueoneg.
20.35 Kukkuhk8tomauonumw8 wame teanteaquasinish, nean anakauseóg, woh kenanaannôuaôont n8chumwesitcheg kah woh kummequantamumw8 wuttinn8waongash Lord Jesus, unn8wau, m8cheke wunanatamwe usseonk magunat onk attumunumunat.
20.36 Kah yeu an8wodt uppesetukqussun, kah 8weechepeantamog, kah pogkússinwog wussittippukanit Paul.
20.37 Omog wame neuánatamwog, newutche ne kutt8wonk ne an8wadt, noh wuskesukquash matta pish naum8unánonash wonk, Kah 8weechauóuh en kuht8nogqut.
20.38 
21.1 Onk n nih, nagonnógkut nagoh kah wanághomôog, paóúsukkuhkomog Choos, onk nanompunk Rhods, onk na wutch ut Patara.
21.2 Kah namehteauog kut8nog nohhomun Phenice, ne nuppósinneanonup, & nummonchemunnonup.
21.3 Kah nag Cyprus, nuttinnohteahkomunnan, nuttinhamun Syria, kah nukkuhphamumun ut Tyré, newutche na uppónamunnau 8wéaninn8 kuht8nog.
21.4 Kah namheógkut kodnetuhtaenúg, na ut nuppaheanán nesausuk tahshikqunnu: unnáog Paul nashpeu metahhannet matta woh auou Jerusalem.
21.5 Kah yeush kesukkodtash mahche nnagish nukkodtummunnan, kah nummonchemun, kah nag wame kuppas8qunnónog maohkontu, kah mittamwossinneunk, kah wunneechanneunk, onk pannupshaog otan, kah nutappesittukqussunnumun kishketùg, kah nuppeantamúmun.
21.6 Kah wonkquttehhettit, nuppósimun kuht8nogqut, kah wonk qushkohhamwog.
21.7 Onk mahche usseog nuttinshaonganun, wutch Tyre nuppeyaumun Ptolemais, n8wonkkumómun neemattinnónog, n8wetomóog pasuk kesuk.
21.8 Kah nanompunk neenan weechauogkutjish Paul nummonchemunnónup, nuppeyaumun Cesarea, nuppetutteaómun weekit Philip Evangelist, (n noh pasuk nesausuk audtas8utcheg) kah n8weetomóun.
21.9 Kah noh wosketomp nesausuk tasuoh wuttáunoh, penompáog, quoshaeen8wadcheg.
21.10 Kah na aiog m8chetikqunu, quoshódtumwaen 8m Judea ussowesu Aggabus.
21.11 Kah paaonukqueog, neemunum ukkishpussu Paule, tahtogkuppinnau nehenwonche wunnutcheéganash, kah wusseetash, kah n8wau, Yeu wussn Nashauanit, Jewsog ut Jerusalem yeu pish wuttinhéoneau wosketompuh yeu wabetuhquobpuss–anit, onk nag pish upponôuh wunnutcheganóut Gentilsog.
21.12 Yeush n8tamog, nenaau kah nnag na wuddohkutcheg nanompasumóuh matta oón Jeruaalem.
21.13 Neit Paule namp8hamungqun. Toh wutch mauóg, kah pohquenumóg nuttah? newutche nuppákodche nanashwem, matta webe wewheppapunnuttéin, qut nuppun ut Jerusalem newutche 8wesuonganit Lord Jesus.
21.14 Onk matta sohkauóont, nutahk8wámun nuttinn8wámun, wuttinanatám8onk God n naj.
21.15 Ompetak yeush kesukodtash, neemunnumumun n8weánunnonash, kah nutómunnonup Jerusalem.
21.16 Kah nawhutch kodnetuhtaénuog Cesarea n8weechógumun, pas8wóuh pasuk ussowesu Mnason wusciprus, kutchisue kodnetuhtaenin noh woh kaeehtauwogkut.
21.17 Kah paôôg Jerusalem, weemattin weekontamwu kutattumunukqun.
21.18 Kah nanompunk, Paul n8weechógqun en Jeamsit kah wame nananuácheg na wutappinneau.
21.19 Onk wonkomogkut, wuttinnóneau nish noh wuttinanakausin God ut Gentilsut, nashpeu ukkuhk8tomuhteaonganit.
21.20 Onk n8tamohettit, quhtianumóog God, kah wuttinouh, neemattin kenauóog neadtashe metanonganogkussehettit Jewsog wunnamptamwog, kah wame menúhke womonaog naumatuonguh
21.21 Kah nag ken8tunkquog, kukkuhk8tomau wame Jewsog, weetatteamoncheg Gentils, ahquoanumon Moses, kussin, matta wunnegenninn8 quosqusswon mukkies, asa ussen úhsuaonganash.
21.22 Yowutche teaguas? monacheg mos moeu peyaog, newutche woh n8tamwog ken kuppeyam.
21.23 Newutche yeu ussish yeu ánunog, yauog wosketompaog yeu wutappinneau, quoshaumoncheg Goduh.
21.24 Nnag neemun, kah pahkeh kuhhog nag weeche, aninnumau teaguash weeche naghok onk woh n8sumóog, onk wame woh 8wahteauuneau, yeush n8tamogish papaume ken, matteagunóash, qut ken wonk kussasampwusham, kah kenánaeih naumatuonk.
21.25 Newutche Gentils wanamptogig, n8sukkúhhumumunnónup, kah 8n8wonaoh nag matta woh wutusseinneau webe nanaiheaog wuhhogkáoh, wutch aninnumaúaonganit nunnuhkontunkanu manit, kah wutch wusqueonganit, kah wutch nashitcheg kah wutch nanwunn8tsquaáonk.
21.26 Neit Paul wunnemunoh wosketompaog, kah nanompunk, pahkheont wuhhogkuh weeche nnah, petutteau Templeut unnonat nnag pahkheaongane kesukodtash mahche nnih, onk naut mag8onk woh aninnumauon nish noh pasuk.
21.27 Nesausuk tahshikqinógkut nahen mahtshunk, Jewsog uttiyeug ayitcheg Asia nauáhettit ut Temple, wogkouéog wame missinninnúog, kah wutóhqunóuh.
21.28 Wadtauatonkqussetettit, Israeléog aninnumaiinean, yeuoh wosketomp, kahk8tomauont wame missinninnuh nish noh ut ayeuhkonau missinninnuh, kah naumatuonk, kah yeu ayeuonk & wonk pasouau Greekoh ut eemple kah nishketeauun yeu wunneetupanatamwe ayeuonk.
21.29 Newutche wunnánahnauopuh weeche ut otanat Trophimus wutephesian, uttiyeu unnantogig Paule uppas8oh Temple.
21.30 Kah wame otan wogkouwém8, kah missinninnuog moeasháog, onk tohqunaog Pauloh, kah wussohwhókonaoh wutch Temple, kah teanuk squóantamash kuppuhhósuash.
21.31 Kah kodnushahettit, nehtamóonk peyaumo kéhchummugquomp ut, wame Jerusalem wogkouéog.
21.32 Uttiyeuoh teanuk neemunont wutayeuteómuh, kah nequt pesuk8utcheg, ukquenutaúoh nahoh, kah nauáhettit negonne mukquompuh kah matwáoh, wut[á]hqutahwouh Pauloh.
21.33 Neit kitchummugquomp pas8sukaúoh kah nemunau kah n8wau tattagkuppissich neesunash moashshagquohtagquosh nat8tomúhteau howan yeuoh, kah toh usseu.
21.34 Yeug mónenae n8wo8og kah onkatogig chippe n8waog ut monacheg, kah matta wahteauog uttôônag, newutche wogkouéonk, n8wau, uss8wununaj wonkon8sunit.
21.35 Kah paont tohk8taonganit, ayeuteacheg wutushpunóush, newutche wogkoúeongan8 missinninnuog.
21.36 Newutche monacheg wutasukauouh wuttauatongqussuog monchan8k.
21.37 Onk Paul as8wúnut wonkon8sinut, unnau negone mugquompuh woh kekun8nush; n8wau, woh kittinnont8wam Greeke;
21.38 Ken ummátta Egiptian, negonaeu aig wogkouéonk, kah sohhouwunop yauut mutannuukanogkussúog wosketompaog en touohkomuk nushehteaenuog.
21.39 Qut Paul n8wau, neen Jew wuttarsusai, otan appin Cilicia, nen wosketomp matta peasinnunnonut otan kah k8weequetumoush unnanumeh ken8non missinninnuog.
21.40 Kah ananumont, Paul neepau tohk8taonganit, kah wogkauúnnum wunnut[ch] missinninnuh, kah áhk8ahettit, ukkinn8nuh Hebrewwont8waonk n8wau,
22.1 Wosketompaog, neemátog, kah 8shimóog, n8tam8k nukken8tamwanshaonk nuhhog.
22.2 Kah n8tamohettit ket8hkau Hebrwe anóntowáonk, onk m8cheke chequnáppúog kah n8wau:
22.3 Wunnamuhkut neen Jew wosketomp, neetip ut Tarsus, ut Cilicia, qut nuttuttanneetip yeu otan?t ut wusseetit Gamaleel: kah nukkuhk8tomóteap neáne pahkeneunkquok naumatue uhsuáonk k8shunnônog, kah nutáuch8we woman God, ne aseog kenaau wame, yeu kesukok.
22.4 Kah n8woskhé8g yeu nogqueuyeuitcheg en nupp8wonganit, tahtagkuppinnúgquean, kah kopshagquinnukquean wosketompaog kah mittamwossissog.
22.5 Kah wonk negonne sephausuaen n8wauwónuk, kah moyeuonkano wame nanánnuaenuog, kah nutattumunum wussukwhonganash nag wutch, en neematit, onk nutomp Damascus, nuppas8wôog wéhwhepappissuog nag noh apitcheg, en Jerusalem, onk woh sasamatuhwôog,
22.6 Onk n nih moncheon, pas8sukomon Damascus, puhshaquodt, teanuk missi wequai wutch kesukqut, n8weenóhkonk.
22.7 Onk nukképshem, kah nunn8tam kutt8wonk nuttinnuk, Saul, Saul towhutch woskehhean;
22.8 Kah nunnamp8hamau, howan ken; woi Lord, onk nuttinnuk, neen Jesus ut NaZareth uttiyeuwoh waskheat.
22.9 Kah nag weechaiy8mukqueámpanneg, wunnamuhkut naumwog wequai onk wabessuog, qut matta wunn8tam8unneau wuttauatonkqussuonk nikkonn8nukqun.
22.10 Onk nussim, uttoh woh nutussem Lord? kah Lord nuttinnuk, omohkish, onk uhsh Damascus, onk na pish kuttit unnuttean wame uttunkodtusséan.
22.11 Onk matta naum8on newutche wussohsumowonk ne wôhsum8m8ug, nag weechógqueonog sagkompagunehettit, nuppeam Damascus.
22.12 Kah Ananias ahchewu womónont naumatuonk, wáeenómut ut Jewsohtu neg noh wodohkútcheg.
22.13 Nuppeyaónuk, kah neepau, kah nuttinnuk, neemat Saul, attumunush kenaum8ónk, kah neit wadchet nummonneau
22.14 Kah n8wau manitt8m8oh k8shinnónog kuppepénunk, onk woh k8wahteaun wuttinanatám8onk, kah woh kenau noh wunnumwausseaénin, onk woh ken8tamun 8wodtaúatonkqussuonk wutch wutt8nit.
22.15 Newutche ken pish 8wauwaénumoh ut wame wosketompauhtu, uttiyeush naumonish kah n8tamonish.
22.16 Kah kusseh tohwutch pahtusséan; omohkish, kutchessumwish, ama–pattaush kummatcheseonganash, weehqutumauh 8wesuok Lord.
22.17 Onk n nih, onk páaon Jerusalem, paántamon ut Temple, nummaúnamánus.
22.18 Kah unau, onk nittinnuk, kenupshash, teanuk nukkodj Jerusalem, newutche matta attumunumóog k8wauwaaúsuonk papaume neen.
22.19 Kah nussip nummanitt8m 8wahteaúunneau, nukkupshagkinnitteap, kah nuttattagkomutteap, nish noh pasuk ut Synagog, nag wanamptunkqueáhpanneg.
22.20 Onk wsqhéonk Steven k8wauwaéneum sohwutchúog, noh nunneepop, kah n8weetowonap wunnusháonk, n8wadchanumup wuthogk8unash nashteácheg.
22.21 Kah nuttinnuk amaish, newutche kutann8nsh nôadtit en Gentilsut.
22.22 Kah wunn8taóuh yeu an8wodt yeu kutt8wonk, neit mishant8wáog, n8wáog, amánuk neadtuk wosketomp yeu wutch muttaohket, newutche mat wunnegenninno noh wuttin pomantamun.
22.23 Kah mashantowahettit, kah amáauteáog hogk8unsh, puppissai anohteahettit kesukquiug.
22.24 Kitchemmugquomp n8wau, pas8wunaj wonkon8sinut, onk n8wau nat8tamauunaj nashpeu tattagkomáonk, onk woh wahteauun uttoh waj wattauwatonkqussuwónit.
22.25 Kah tahtagkuppináhettit penmeneahtanash, Paul unnau noqut pasuk8unutche noh neepaáut, Sun wunnégen tattagkomun wosketomp uttiyeuwoh Romanuwet, asquam wósumôudt?
22.26 Noqut pasuk8wudt yeu n8tog, wunnauncheunnon kéhchemugquompuh, n8wau, Ahque tohunne, newutche yeu wosketomp Romannu8.
22.27 Neit kehchemugquomp peyau kah wuttinuh, Usseh, ken kit-Romannu? n8wau, Nux.
22.28 Neit negonne mugquomp namp8hhomauoh, nummishôadtéhteam yeu chepaiyeuonk, kah n8wau Paul, qut nutchippe netip.
22.29 Neit teanuk wunnukonóuh neg nat8tomauoncheg, kah negonne mugquomp wabesu, wahteunk yeuoh Romannú8, newutche wutahtagkuppinuh.
22.30 Nanompunk newutche ukkodwahteauun uttoh waj néhheahettit Jewsog, wutompinneóuh, kah unnau negonne sephausueaenuh, kah wame ken8nuttitcheg, Peyunk anaquabeh, onk pas8wau Pauloh, onk upponuh anaquabhettit.
23.1 OnkPaul wutahchuwe kuhkinneau kan8nuttinutche, n8wau, Wosketompaog kah neematog, nunnashpeu pomantam wunnegen metah ut anaquanit God, onk yeu pajeh yeu kesukok.
23.2 Onk negonne nohtompeantog Ananias, unnau weechekompaumoncheg tagkom8k ut wutt8nit.
23.3 Neit Paul wuttinuh, God pish kuttágkomuk, ken wompetetusueekommuk, newutche, ne kutappen k8sumeh neánesit naumatuonk, onk kutusseh tagkomunaj ayeuukkone neanesit naumatuonk?
23.4 Kah neg noh neepautcheg, wuttinóuh, kummaumatcheen negonne wussephausuénumoh God?
23.5 Neit n8wau Paul, neematog matta nuttinnantam8 yeuoh negonne sephausuen newutche wussukwhósu, matta woh kummatchenóh nanaunnont kummissinninnumoh
23.6 Qut Paul wahteunk nequt ch?ppissuog, yeug Sadducésog, kah onkatogig Pharisesog, mishont8wau ut ken8nutimuk, Wosketompaog kah neematog, neen Pharise, wunnaumoneh Pharisis: newutche an8ôsuonk, kah wutomohkeonk nuppou, neen nat8tomont.
23.7 Kah ne an8wadt, neit waapémo penuánuttuonk ut Sadducesit kah Pharisésit, kah monacheg chippeog.
23.8 Newutche Sadducésog n8waog, matta omohkeonganinno, asuh mat angelsinno, asuh mat nashauanitt8unn8, qut Pharisesog samp8áog neeswe.
23.9 Onk naut waápémo missi mishantowaonk, kah Scribsog ayeuuhkonittue Pharisesittu, neepauog, ahchuwekeket8kaog, n8waog, Matta nummiskomauómun matcheseonk yeuoh wosketomp, qut nashauanit, asuh Angel ken8nont, ahque mekonontuh God.
23.10 Onk waapém8uk missi penuanittuonk, kehchemugquomp wabesit, ishkont Paul woh sohqshanáu, unnau wutayeuteomuh, na ong, mukk8kinnuagk, pas8k wohkónn8sinit.
23.11 Nawonk wanónk88k, 8weechekompaumuh, Manit, n8wau, weekontash Paul, newutche neane wauwaósean ut Jerusalem, nemos kittinne wauwon ut Rome.
23.12 Kah mohtompog nawhutche Jewsog matchéin wunn8wáog, quoshautuog, kodtantamwog auwakompan8wonk meetsehhettit asuh wuttatammóettit asquam nansháhettékup Pauloh.
23.13 Kah m8cheke onk yauunchágottog matche wunn8wacheg.
23.14 Onk peyauôunóog negonne sephausuáen, kah nanaanuwaénuh, kah n8waog, nummahche wunn8wómun, kodtantamog awakompan8wog; matta nummeetséumun asquam nansháógkutup Paul.
23.15 Newutche, kenaau, & kan8nitteógish ken8n8k ké[h]chemugquomp, onk woh kuppaudtunkqunnáouh saup, onatuh woh pahke nat8tomuhteaog ne teag papaume yeuoh, onk nenaan, asquam pas8sukunk8og nunnushôun.
23.16 Onk Paul ummisseesoh wunnaumonuh n8tog wutaskwhonouh, petutteau wonkonósinit, wuttinnon Pauloh.
23.17 Neit Paul weehkomau nequt pasuk8unutchen, kah n8wau, Pasou yeuoh wusken kehchemugquompaut, newutche wutaunchem8kunkquoh.
23.18 Onk wunnemunoh uppas8oh kehchemugquompaut, kah n8wau, Paul kobshagkinit, n8wehkomuk, nunnanampassumuk kuppaudtaunnunnadt yeuoh wusken, uttiyeuoh aunchem8kunkquean.
23.19 Neit kehchemugquomp wussagkenitchanuh, onk 8weechauoh keemeu, wunnat8tomauoh, ne teaguas ne asean.
23.20 Kah n8wau, Jewsog mahche wunn8waog, kukkodtuhkannukquog, noh kittin pas8wónat Paul ken8nittuonganit saup, onatuh pahkodt8tomauut.
23.21 Qut ahque inneh nag, newutche nag wutaskwhonóuh m8cheke onk yauunchagkodtog wosketompaog, nag chadchekeyeue quosháudtutcheg. Matta woh meetseog kah matta woh wuttattamóog, asquam nanshahettékup, onk yeuyeu nanashwéog, pahtóog kukquoshomaongan8.
23.22 Neit kehchimumugquomp wuskennuh unnanumau nohnushash, kah ummeechimuhkónuh, howan unnúhkon yeush aseanish.
23.23 Onk wehkomau neesuoh noqut pasukk8unutcheh, wuttinuh nanashwunn8k neesit pasuk8og ayeuteacheg woh auog Cesaria; onk nesausuk tahshinchagodtog wod[-]horsesumutcheg, onk neesit pasuk88og qunuhtukquash kôunukeg, nahen pahshittipukog.
23.24 Onk quoshaunáog horsesoh wunnaiyeumukqunnat Paul, onk nanaihhuk, kah monchan8k, paudt8k Felix ketass8t.
23.25 Kah yeu wuttin wussukhumun.
23.26 Claudius Lysias 8wonkomuh wunneetowoh ketass8toh Felixoh.
23.27 Jewsog wuttohqunnóuh yeuh wosketompuh kah ukkodnushóuh, neit nuppas8 ayeuteacheg, kah nuppohquohwhun, n8tamon yeuoh Romaneu8.
23.28 Onk kodwahteauon tohwutch petakonahettit, nuppas8wop ukkinn8nittuóonganuóut.
23.29 Wahteauon uppetakonôuh papaume wuttinnaumatue nat8tomuhteaóngash, qut matta teag wutch petukónau, uttoh woh wôdchinnanut, asuh woh waj kuppishagkinut
23.30 Onk asumuk, Jewsog wutaskwhonouh wosketompuh, teanuk nutann8teamun en kuhhogkat, onk nuttin petakonóncheg, ut anaquabean, n8wagk tohwutch petakonóg nahanushash.
23.31 Neit ayeuteaog neanittup, neemunáog Pauloh, onk pas8óog, ut Antipatris, nukkoneau.
23.32 Nanompunk, wunnukkodtumáóuh wódhorsésumunnutche 8weechauóuh, onk nag qushkéog en wonkon8sinut.
23.33 Paáhettit Cesarea, aninnumauóog wussukwhonk ketass8tuh, onk pas8óog Pauloh anaquabunit.
23.34 Onk ketass8t ogkétog wussukwhonk wunnat8tamaúoh tunk8tohkin? onk wohtog yeuoh wusscilicia.
23.35 N8wau, paáhettit petukonukqueaneg, neit pish ken8taush: onk n8wau, wadchanunnaj Herod 8sittum8waukkomukqut
24.1 Kah mahche napanna tahshikquinukok, Ananias negonne sephausuwaen, naau kah weechaau nananuaénuh, kah wunnont8waénin ussowesu Tertullus, yeuoh mataunchemowonau Pauloh anaquabit nananuwaenin
24.2 Kah wehkomont, Tertullus, n8che mataunchemow•nont, n8wau, Wajeh mishe wunnohteaog nashpe ken, kah ahche wunnèseongash mahche nnih yeuut wutóhtimóneat negonne naumanish.
24.3 N8womóausúe attumunumunánonash nagwutteaeu, kah nish noh ut ahche missugken Felix m8cheke tabuttántumaunnog.
24.4 Qut ishkont nussépanak8wam, k8wéhquetumoush kuhkehtiinnean ohguhsese wutche kukkitteamonteánutteáonk.
24.5 Newutche yeuoh wosketomp n8wáhheun woskéhhuwaenin, wogkouwehuwaénin k8wutche ut wame Jewsut, wame muttaóhket, kah negonshaénin neg chaúpuhteácheg Nazarens.
24.6 Yeuoh wonk kodnishketeunk Temple, nutohqunóuh, kah nukkod en wussumóun neánussit quaukshit yeuut.
24.7 Qut negonne mugquomp Lysias nukquenittongqun, chekée neemunnumungqueog.
24.8 An8wadt yeug petukohteaenuog peyahettich anaquabean, nat8tomauodt naghok, mos k8wahteauunash wame yeush wajeh petukánunogk.
24.9 Kah Jewsog weet8womahettit n8wáog nennih.
24.10 Neit Paul, ketass8t ánont ket8hkash, wunnamp8hamauoh, newutche n8wahteaun k8sittum m8cheke kodtumwae, yeuut wutohtimóneat, m8cheke n8weekontam namp8hamwanshon nuhhog.
24.11 Newutche woh k8wahteaun, webe nont nab neesequinukok nutomp Jerusalem, waussumónat.
24.12 Kah matta namhuk8og ut temple weogquttum8g howan, asuh matta wohgkouunnoun missinnninnuog, asuh ut synagog asuh ut otanat.
24.13 Onk matta woh uppohquttum8unneau newadche petakoshettit.
24.14 Qut yeu kussampumunnun nenógque en n8waog ne heresie, ne nuttinne waussumon ummanitt8m8oh n8shog: wánamptamon wame wasukkuhwhosukish ut naumatuonganit, kah ut quoshodtumwaenutu.
24.15 Kah nutannôus en Godut, ne wonk wunamptamohett?t, ná pish ut omohkéog napukeg, sampweussécheg kah matta sampweússégig.
24.16 Kah yeu nuttéhussen, nagwutteáeu matta n8tamehheuh God, asuh woskétomp, metah wateunkish
24.17 Neit, m8cheke kodtum8k nuppéomp nuppaudtop pummen[ú]m8wonganash wutch nutohtimoinneat, kah mag8onganash.
24.18 Neit nawhutch Jewsog wutch Asia, namhukquog pahkheog nuhhog ut Temple, matta monácheg, asuh wogkouéonk.
24.19 Nag woh peyaog anaquabean, kah ket8hkaog, wutchippetakonhettit ne teaguas.
24.20 Asuh yeug n8wahettich, naméhteahettit nummatcheseonk neepaéiyon anaquabhettit ken8nittuog.
24.21 Ishkont newutche yeu mishont8wáonk, weechekompomog, nummishont8wam, newutche wutomohkeongan8 nupp8wog nuppétekonit yeuyeu kesukok.
24.22 Felix n8tog yeush, pannuppu wahteunk ne nógque in wutontuhsháhtauh, kah n8wau, Lysias negonne mugquomp peyaausit, nukkodwahteáuun wame kuttinnaiyeuongan8.
24.23 Kah unnau nequt pasuk8unutcheh nánaen Paul, nanoúaidg, kah peyaánukqutch weetompuh, asuh aninnumungqutch neteaguas.
24.24 Kah ompetikquinukkok, Felix paont weechau ummittamwussoh Drusilla, Jewsu8woh, wéhkomau Paul, onk ukkeihketauoh papaume wunnamptauun Christ.
24.25 Onk kahk8otomohteadt papaume sampweusseonk kah qussehteaonk muhhogkámo, kah wussittumóonk peyaum8ug, Felix nunnukshau, kah wunnamp8hamauoh monchish, yeuyeu, tepeneamon k8wehkomush.
24.26 Onk unnantam Paul woh nuttinnunnumunk teaúguash, onk woh uppohquoshshagkinuh, newutche mochekit nompe 8wehkomuh, kah ukkeket8hkauh.
24.27 Qut ompetak mahche neesekodtum8k, Portius Festus appu Felix wutannohsuonganit: onk Felix kodtantog wussukketeaheon Jewsog, nukkonau Paul kuppishagkinouh.
25.1 OnkFestus paont wutohtimóneat, ompache nishikquinukok w8m Cesarea en Jerusalem.
25.2 Neit negonne Sephausuaen, kah negonnéyeuutcheg Jewsog mataunchemowonáog Pauloh, kah nanampasumóuh.
25.3 Kodtantamwog na wuttin weetomukqunnaóut ayeuuhkone Paul, woh 8wehkomóuh ut Jerusalem askwhonáhettit út mayut ukkodnushóuh.
25.4 Qut Festus wunnamp8hamauoh nahog, Paul pish nanaeihheáu ut Cesarea, onk nagum woh teanuk naau.
25.5 Kah n8wau, Yowutche weechaihettich uttoh tapenukeg, kah petakonahettich uttoh wuttin machesein.
25.6 Kah ápuont, piukkukqunnu kah pompomeu, au Cesarea, kah nanómpunk, apit 8sittam8onganit, n8wau, Paul pas8wunnaj.
25.7 Kah paont, Jewsog paahettit wutch Jerusalem quinnuppekompaúog, 8chippétakonóuh monatash kah maumachúhkish uttoh woh mat póhquttummohetteg.
25.8 Namp8homaúont, matta n8tamehteau asuh Jewse naumatuonk, asuh Temple, asuh Cesar.
25.9 Qut Festus kodwussikketeáheau Jewsoh namp8hamauau, Pauloh kah n8wau, sun woh kuttom Jerusalem? naut wussittum8g yeushag ut anaquabeh?
25.10 Neit n8wau Paul, nunnépoh anaquabit wussittumowonk Cesar, uttoh woh adt wussumimuk, matta n8woskheuh Jewsog; kuppapanne wahteoun.
25.11 Newutche wuttamhuanuean, asuh ussean tohwutch woh nushittimuk, matta woh nussekeneamo nuppun: qut matta usseon yeush waj petakoshettit, matta woh howan n8nass8muk8 nag wutche, nukkodtantam n8nass8mukqunat Cesar
25.12 Neit Festus keket8hkont ken8nittuaenuog namp8hamauoh, kodtantaman k8nass8mukqunat Cesar pish kutom Cesarut.
25.13 Kah ompetikquinukok ketass8t Agrippa kah Bern?ce peyauog Cesarea wonkumonat Festus.
25.14 Kah m8chet?kquinohteahettit, Festus wuttinaunchem8káon ketass8toh Paul wuttinnaiyeuonk n8wau, Ná wosketomp Felix wunukonuh kuppishagkinuakomukqut
25.15 Ayon Jerusalem negonne sephauseaenuog kah Jewse nananuacheg mataunchem8ónaópuh, kodtantamwog n8sumónat yeuoh.
25.16 Namp8hamauog, matta Romane wutussuwaonk wunass8mon wosketomp en nuppunat, qut negonne ne wajeh petakonit, petakonukqutche mos peyáoh anaquabit, onk noh mos tapinum namp8hwhosuwanshau wuhhogkuh papaume matcheseonk waj petakonahettit.
25.17 Yowutche yeu peyahettit, teanuk, nanompunk nutap wussittum8ongane appuonganit, kah nussip wosketomp pas8wunaj.
25.18 Petakonukqutche nepaiittongqut matta 8chippetakonnonaoash neanatammop.
25.19 Qut nawhutch nat8tamuhteaonganash papaume nehenwonche ummatchepeantamowongan8, kah papaume nagum Jesus, uttiyeuwont napuki, Paul an8wajeh pomantam
25.20 Kah newutche nutchannantamup yeush nat8amuhteaonganash, nunnat8tamau uttoh wuttin ôn Jerusalem, onkna ut wussittumun yeushog.
25.21 Qut Paul kodtantog 8sumukqunat Augustus, nussim nanaihhinaj, onk woh uss8wunau Cesarut.
25.22 Neit Agrippa unnau Festusoh, nukkodn8tau wosketomp. N8wau saup woh ken8sau.
25.23 Mohtompog, páont Agrippa, kah Bernice nashpeu mishoeonk petutteahettit adtánáémuk, weechauog negonne mugquomp kah negonneyeuutcheg 8tanat Festus an8wodt pas8unaj Paul.
25.24 Kah Festus n8wau, Ketass8t Agrippa, kah kenaau wame yeu ápéogish, yeuoh kenauáu wame monacheg Jewsog mataunchem8unóuh, ut Jerusalem kah yeu, mohshant8wahettit, n8waog mat wunnegenninno noh wuttin pomantamunat.
25.25 Qut namehteauon matta usseen uttoh woh waj nushittimuk, kah nagum kodtantam 8sumukqunat Cesar, pish nutann8n.
25.26 Nagum papaume, matteag uttoh woh ansukhumauog ketass8t newadche padtaunog anaquabeog, kah negonne anaquabean ketass8t Agrippa, nat8tomaúogut, neit woh n8wahteaun toh woh ansukwhose.
25.27 Newutche nuttenanetam wussaumeneungquodt an8teamun kuppishagkinnuaénuut kah matta náhti[n]oun tohwaj petakonit.
26.1 Neit Agrippa unnau Pauloh, woh kukken8tamwansh kuhhog. Neit Paul summágunum wunnutcheg, namp8whôsu
26.2 M8cheke n8weekontam ketass8t Agrippa, newutche woh nunnamp8whós ut anaquabean yeu kesukok, papaume yeush waj petukónukquéanish Jewsog.
26.3 Nahnáunne wahteauon kuppahke wahteauunash wame wunat8tomuhteaonganash, kah wutúshuaongan88ash Jewsog, newutche kenanampassumush wushkoi n8teh
26.4 Wame Jewsog wahte[a]uunneau uttoh ánuppomantam wutch n8skénnúunneat uttiyeug weske n8weetatteamog ut Jerusalem.
26.5 Negonaeu n8wahúkquog (wauwahettit) n8nepomantamwu Phariseyeu8p, neánehettit sampweasecheg chapiitcheg nenogque anepeantamóg.
26.6 Kah yeuyeu neepoh kah n8sumit newutche nutannóausuonk ut ukquoshaumúaonkanit God ayimauomp n8shinnónoh.
26.7 Nabo neese tahshit nuttinauatuonganun nagwutteáe peantamauoun God, kesukodaeu kah nukonáeu, annoausuog ahtaúunat yeu quoshaudtuonk, yeu waj nutannóausuonk, ketass8t Agaippa, Jewsog n8che petakanukquog.
26.8 Tohwutch unnantamog, matta woh wunnamptamóun, God woh omohkinau nápunnutcheh?
26.9 Nuttenantamup ut nuttahut, nawhonk n8woshetteóh monatash, ayeuúhkone 8wesuonk Jesus wutch NeZareth.
26.10 Kah yeu aseop ut Jerusalem, kah monaog wunneetupanatamwog, nukkupshagkun, átumunumon menuhkesuonk wutch negonne sephausuáenuut, onk nashit ayeuuhkone nukkinn8nopanneg.
26.11 Kah nagwutteaeu nussasamakuhwhóog nishnoh ut Synagogut, kah nutayimauóog matchenon Christ, onk m8che kogkeohkodtaúon, n8woskheoog nághok ut pen88tanat,
26.12 Neit aôôn Damascus negonne sephausuáen ánumait menuhkesuonk, kah wussukwhosuonk.
26.13 Puhshaquodt woi ketass8t, nunnaum maiit wequai wutch kesukqut, m8cheke wosum88 onk nepáuz, n8wosumungqun waenu, kah neg wechógqueaneg.
26.14 Kah wame keepshaog ohkekontu, nunn8tam kutt8wonk nukken8nukqun, n8wau, Hebrew unnont8waonganit, Saul, Saul, tohwhutch woskeheán? siogkod kuttogkaumun kakenagsh.
26.15 Onk nussim, Howan ken Lord? Onk n8wau, Neen Jesus uttiyeuwoh waskheadt.
26.16 Qut omohkish, kah neepáush, newutche kenaihtéush, newutche kutayeush nohtompeantog, kah wauwon yeushog naumonash, kah yeushog náhtinunonish.
26.17 Poquohwhunnon wutch missinninnutu, kah wutch Gentilsehtu yeuyeu kutann8nush naen.
26.18 Wóhshwunnumauónat wuskesukk88ash, quinnuppunnónaôont wutch pokenaóhtu onk yaan wequaaúnt wutche uppiahquttum8onganit mattanit, en Godut, onk woh nnag attumunumwog ahquoántamoadtin ummatcheseonganash, onk ohtaonk kenugke ut nnag waneetupanatogig, nashpeu 8namptamóonk, uttiyeu apehtunkqueh.
26.19 Yowutche woi ketass8t Agrippa, matta nuppanneussup monamansuonk wutch kesukqut.
26.20 Qut negonne nutti~nnonáop wodohkutcheg Damascus kah Jerusalem, pannuppu wame ohket Jude , neit Gentilsog, woh aiuskoianatamwog, kah woh quinnuppeog en Godaeu, kah woh usseog anakausinneat uttoh wam8ug aiuskoianatam8wonkanit,
26.21 Newutche yeush, nutohqunnukquog Jewsog ut temple, kah nukkodnushukquog.
26.22 Newutche God aninnumúngqueon, nagwutteáeu n8wauwon yeu pajeh yeu kesukok, k8che papeasékish kah môgagish: unn8won mat onkatogkanish, qut yeush uttoh an8wáhettit quoshodtumwaénuog kah Moses nag pish paaum8ugish.
26.23 Christ woh nupp8, onk woh negonne omohku wutch nuppunat, onk woh no[n]tinau wequai missinninnuh, kah Gentils.
26.24 Kah yeu an8wodt, Festus mishontowau kah n8wau, Paul kukkogkei, m8cheke k8netuhtauonk kutayimungqun kogkeon.
26.25 Qut n8wau, Matta nukkogkeoh ketass8t Festus, qut nutinn8wam, wunnamuhkuteyeue & manunnissue kutt8wonganash.
26.26 Newutche ketass8t 8wahteauunash yeush, uttiyeu waj weekontamwe n8wai ut anaquabit, newutche nuttenantam, yeush matta adtuhtassinn8ash, newutche yeu matta unnáno kemeu.
26.27 Ketass8t Agrippa k8namptau quoshodtumwaenuog? n8wahteauun k8namptam
26.28 Neit Agrippa unnau Pauloh, Nahén kussohkah Christan[n]owunneat.
26.29 Kah Paul wuttinuh, Nutahchue kodtantam matta webe ken, qut neg wame n8taitcheg yeu kesukok, matta webe nahen, qut pannuppu ogqunneungqusséog nuhhogkad, qut matta yeush tahtágkuppissuonganash.
26.30 Yeu an8wodt, ketass8t neepau, kah nanaánuaenin, kah Bernice, kah neg weetappemoncheg.
26.31 Onk amáehettit, keket8káuttuog, n8waog, yeuoh wosketomp matta ussu toh woh wadchenanut, asuh kupshagkinnónat.
26.32 Neit unnau Agrippa Festusoh. Yeuoh woh nanaúayeu, matta kodtantamóg Cesaroh 8sumukqunat.
27.1 Onkwán8wahettit noh wuttinnohhómunnaóont Italy, áhtuhshauog pauloh ka[h] nawhutche onkatogig kopshagkinôsutcheg, Juliusoh nukqut pasuk8wunnutche wutáyeuuhteaumoh Augustus.
27.2 Kah póséog kuht8nogqut wutch Adramyttum, n8naghómunnan, nukodnohhamúmun nogque Asiá, Aristarchus Macedoniánne wutch Thessalonica, n8weechogqun.
27.3 Nanompunk nukkopaúmun Sidon, kah Julius wómonau Paul, wuttinanumuh uhsh keetatteamonganit anwôhsumaunnat wuhhogkuh.
27.4 Kah nauwodhamog nuttinhamumun Cyprus, newutche panne wutttin.
27.5 Kah quashkodteahhamog kehtoh Cil?cia kah Pamphilia, nuppeyaumun Myra otan ut Lysia.
27.6 Kah nogqut pasukk88ut na wunnameteauun alexandre kuht8nog, ussisshau Italy, kah ne nu[p]pos[h]ukqunnan.
27.7 Kah m8chetikqunne mánunnohhomog, kah matta pad[h]am8og Knidus, waban wadtaméhhinog, nuttinhomumun Creet, tatupógkohteaeu Salmon.
27.8 Kah awakonche pámohkómog, nuppadhamumun asowe[s]ik wunnegen kobpaonk, kiske otanat Lasea.
27.9 M8chetikqunogkok, nánukquok pomohhomun, newutche mahche kesukok matta meetsumuk, Paul kodteatimoh.
27.10 Kah wuttinnuh, Kusseh nuttenanatam pomohhamóonk woskehhuwom8 kah m8cheke wannéhteaonganu8, matta webe maumachiash kuht8nogqut, qut kuppomantamówonkanun.
27.11 Qut nogqut pasuk88wut m8cheke wunnamptauau yeuhhog an8wadcheh piahquttukig ut kuht8nogqut, kah wogkuht8nogqunutche, onk yeush an8wóhpash Paul.
27.12 Kah newutche ku[h]pohhamówonk matta wunnegenninnout pupponussunnun: monacheg kodtantamwog [n]a8mun wonk: tohwoh áne koppohhettit Phenice, kah na pop8nsinneau, ahhut koppomuk ut Creet, onk tannushin en nópadtináyeu, & wutcheksuau.
27.13 Onk n8wog wutch sóannaieu; natwontamóhettit kodtantmwóhetteup, wanaghámmohettit kishke pomahhamwog Creet.
27.14 Qut ompetamésik, nawuttit waábin mishshehtash, ussowesu Euroclydon.
27.15 Kah kuht8nogqut padchuwábog, kah n8numum8m8ug nohhen pomushaut, nunnomshómun,
27.16 Onk paumushaúm8ug kishke ahquednet hettamun Clauda, auwohkonche nutonqunnúmumun n8msh8nun.
27.17 Tahshinnummohettit, usséog toh woh aséhettit, kuhkepunwog kuht8nog, kah wabesewontamóhettit pungwomungquash, n8kakinnumwog, onk nomsháog.
27.18 Onk papamanohhukquehhettit, nanompunk sohwohteaog maumachiash.
27.19 Onk nashikquinukok, nussohwohteamun nashpe nunnutchegonunnónut, wame neadtahshu unnauwómunósik kuht8nog.
27.20 Onk matta nauôogkut nepauz asuh anogqsog m8chetikquinne, onk nummishshittahshinneamumun wame anoausuonk mahtshunk, noh nutt[i]n pohquohhómunnan.
27.21 Qut m8chetikqunne mat meetséhettit, Paul neepau noeu, kah n8wau, Kusseh woh k8namptaiimwop, onk matta nohhen wuttahham8unat Creet, woh moh k8wanteau8unnanonupash nish wanteauogish.
27.22 Kah yeuyeu kummishhennumw8 weekontam8k, newutche matta wosketomp pish wanneteauou uppomantamówonk, webe kuht8nog.
27.23 Newutche wutangelsumoh God yeu wunnepaén, yeu nohkog, Nummánitt8m, kah noh wóussumog.
27.24 N8wau, Ahque wabesish, Paul; mos kuppás8wudt anaquabit Cesar, kah kusseh God kittinnumunkqunoh wame neadtahshuhkomóg.
27.25 Newutche nuttonkqsog, weekontám8k, newutche n8namptau God ne pish nnih, ne ánugk8op.
27.26 Qut nawhonk kukkuhpémun ut menohhannet.
27.27 Qut nabo yauquinukok, neánunnohhugqueág ut Adria, nôuttupukok, ukkeht8nogk8og unnantamwog nuppas8sukkomumun ohke.
27.28 Ukquthamunneau, onk neesnehchagunaúsu, onk aeese padhamóhettit wonk ukquthamunneau, onk nabo napanna tashinaúsu.
27.29 Neit wabesehettit misseesennun chippipsqut, tohohpunompsquáog yauoh kenompsquabéoh wutchéhchit, kah kodtantamwog mohtompan.
27.30 Onk ukkeht8nogk8og kodsohhamohhettit wutch kuht8nogqut, ponamohettit mush8n nippekontu, onatuh n8kunit kenunkquabéog, negonnumaiyeu.
27.31 Paule ônnau noqutpasuk88wúnutche, onk ayeuteuh yeug mat[t]a appéhetteg kuht8nogqut, matta woh pohquohhamóog.
27.32 Neit matwaog pashkissumwog pemunneahtonash wutche mush8nut, onk penushau.
27.33 Onk kesukod pa8m8ug, Paul wunnanompasumoh n neh wamu metsin, n8wau, Yeu yaunchadtikquinukod matta kummeetseinneau.
27.34 Newutche k8weequetumaunumw8 meetsek, newutche yeu kuppomantamwahukqunneau, newutche matta pasuk kuppuhkukkou penushán8.
27.35 Kah yeu an8wodt, neémunnum petukqunnunk, anaquabhettit wame, kah tabuttantamauau God, kah sohqunuk wunn8che meechin.
27.36 Neit wame s8kussuóg kah nag wonk neemunnumwog meechum,
27.37 Káh wame neenáwun nutápimun kuht8nogqut, nesee pasuk, nequtta tahshinchag, kah nabo nequ[t]ta tohsuog keteahogkounog.
27.38 Kah wamepwóhettit, nonk8nahtóog kuht8nog, kah unnóhteáog wheatash kehtohhannet.
27.39 Kah mohtompog, matta wahteauog ohké: qut naumwog sepuwus, núnohkomuk, ne kodtantamwéhettit ussisháut kuht8nog, tapenumóhettit ussen.
27.40 Kah tamussumohettit kenonkquápeash, unnohhamwog kéhtóhhannet, kah ompenumwog kéhkeáhonk, kah ushpunnumwog kehche sepághunk en wabanit, kah nogque kuhpóhkomuk unnohhamwog.
27.41 Kah ánhammohettit námuhk88k kehtoh at waudjishunk, neit missishin kuht8nog, kah negônum m?sséshin, kah matta mámonchémunôh, qut wutchehch sukquohhan, wutche ummenuhke[t]uongan8 tukk8og.
27.42 Kah ayeuteáog ukken8nittuongan8 paguanónat missinóog, ishkont nawhutch kutausuwéog, onk woh pohquohhamwog.
27.43 Qut noqut pasuk8wit kodtantog 8wadchanónat Pauloh, ukkinhamáuh ne kodussenit, kah unnan8hteam8, neg woh 8s8wecheg, negonne okkuttôs8wénaóut, onk woh kuhpéog.
27.44 Kah onkatogig nawhutche pahs8nogqut, kah nawhutche kogkodchukeu kuht8nog, kah nnih wame poshque kuhpéog.
28.1 Kah pohquohhamwehhettit, neit 8wahteauunneau munnoh ussowetamun Mélita.
28.2 Kah barbaráe missinninnúog matta nunnóhtinugk8unnônog peasin womón?ttúonk, newutché n8htahteáog, kah nutattumunugqunnónog, newutche mishinnon, kah newutche tohkoi.
28.3 Kah Paul magkunuk wuttuhqunash, kah ponuk n8táut sesékq 8m n8taut, kah ogquóm8oh wunnutchét.
28.4 Kah barbarianéog nauahettit wohwoskehuadt ogquom8 wunnutcheganit, unnittuog, Matta káhche yeuoh nushshehteaen, uttohkônogqueu uppohquohhamun wutch kehtahhannet ánn8taonk matta wuttinnánumoh pomantash.
28.5 Qut wuttinnohkonuh wohwoskéhuwánutche n8taut, & matta 8woskhukk8woh.
28.6 Ohnch askuhhumwog ummogquésinnéat kah teánuk ukképsh•nat nupp8; qut sepe askúhhumwúhhettit, kah náumwog máttá 8woskhuk8woh, neit pénue unnantamwog kah n8waog, Yeuoh Manit.
28.7 Ne ohkeit wutohtuonganú8 neh adt piohquttuk munnóhhanit, ussowesu Publius, nutattumunukqun, kah nukkoueáhukqun nishshukesukquae, womonittuwáe.
28.8 Kah nnih, 8shoh Publius seépsin mahchinau kussinohshau, kah sadch8wushau, msquéheonk, paul uppetukaúoh, peantam, kah upponamaúoh wunnutchegash, kah wunneetskeheuh.
28.9 Yeu mahche nnag, onkatogig mahchinácheg ne munnáhhannit peyaog, kah neetskéheáog.
28.10 Kah nukquttiánumukqunnónog m8cheke en, kah amáeóg, n8weasséhhukqunnonog ne an quenáhukquéog.
28.11 Kah mahtsháhettit nushúog nepauzaog nummonchemun kuht8nogque Alexandra, ne páponsh?k ne munnáhhannit, ukkuhkinneausuonk Castor kah Pollux.
28.12 Kah kópashôog ut Syracuse, nishikqunuhkónau.
28.13 Kah newutch nukquinnupushaúmun, kah nuppeyamun Rhégium, kah mahche nequttukquinukok, sôanishin, kah nanompunk nuppeyaúmun Puteoli.
28.14 Ne namhéonan neemattinnonog, kah nukkodtantamungqunnónog, ne appin nesausuk tahshikqunnu, neit nutaùmun nogque Rome.
28.15 Kah na wutch, neemattinnónog n8tamwéhettit nuhhogkanonash: peyaog nunnogskunkqunnónog unn8hqueu Apij-forum kah nishwinash ahhut attôamukish: Paul nah nauont, tabuttantamauau Manitt8h, kah wutt8anatam.
28.16 Kah paôog Rome, noqut pasuk8wit aninnumauau missinon askuhwhosue mugquompuh. qut nanumaog Pauloh nussininitch, pasuk ayeuteaen wunnanawehheuh.
28.17 Kah nnih, mahche nishikquinnogok, Paul môeu wehkomau kehtauwae Jewsoh, kah moiehettit, wuttinuh, Woskeeompaog kah neematog, matta tóh nutussu missinninnutu, asuh wuttinnaiyeuongan88ash n8shinnonog, ohnch nuppónukquog missinnainneat, wutch Jerusalem, wunnutchegannónt Romansog.
28.18 Nag nat8tomungqueon, nukkodmoncheáhukquog, newutche matta nutussu woh wutch nupumuk.
28.19 Qut Jewsog quóhtutteahettit, nutchekeénéhtaun wehquetumáuon Cesar, matta newutche nukkod uspunnánon ut neetatteamunganog.
28.20 Yeu wajeh wehkomunog, kenaúunnunnáoont, kah kukkinn8nnunnaoont, newutche, wutch wutannoausuonk Israel, yeu nutahtagkupsin sasasagkinnittum8ug,
28.21 Kah wuttinóuh, Asquam nuppaj attumunnum8unan wussukwhongash wutch Judea, papaume ken, asa matta weemattumóog paoncheg, k8woske nukk8og.
28.22 Qut nukkodtantamumun nen8tauunnánonut, uttôh unnánatáman: newutche yeug chippéyaiog, n8wahteaúunnan, nish noh ut matchewuttittamúnneau.
28.23 Kah kohkenúmauáhettit kesukod, monaog uppéyáonóuh ne káit, neh kohk8tomauoncheh, kah wauwaóntamáuont wuttahs8tamook God, wunnupweeshonoh papaume Jesus, nashpe 8naumatuonk Moses kah nashpe negonne missohhamwaenúog, wutch nompoáe pajeh wunnonkquae.
28.24 Kah nawhutch wunnamptamwog ne an8wamuk, kah nawhutch mat wunnamptam8og.
28.25 Kah matta wan8wáhetteg, moncheog máhche nequt-ánukk8adt Paul, Sampwe nowau, Nashauanit, nashpe quoshodtumwaen Isaias, ut n8shunnónut.
28.26 N8wau Ush yeu missinninnúut, kah n8wash, N8tamóg ken8tamimw8, qut matta woh k8wohtamómw8, naumóg kenaumw8, qut matta k8wahteauunneau.
28.27 Newutche wuttahhou yeug missinninnúog wunnogk8m8, kah wuttaúogg88ash kuppissáog: kah wuskesukk88ash s8pwohtaash, ishkont wussamp8og wuskesukk8wôont, kah n8tamwog wutch wuttauog8ash, kah wahtamwog ut wuttahh8wóont, kah woh quinnuppekompauog, kah wóh neetskéheoog.
28.28 Newutche wahteau8k 8wadchánuwáonk God, wutan8tamun Gentilsut, kah nag wunn8támunneau.
28.29 Kah yeush an8wadt kutt8wongash, Jewsog amaéog, kah mishe ken8nittúog.
28.30 Kah Paul ne 8wékin neese kodtumwáe weetu nehenwonche nágóhkunk, kah attumuneau wáme neh paógqutche.
28.31 Kuhk8tomuhkon wuttahs8tamóonk God, kah kuhk8tomúhteau yeush wajeh ayeúugish Lord Jesus Christ, nashpe wame wutt8antamoonk, matta howan ukquetinuh.
