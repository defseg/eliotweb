1.1 PAul wéhkomit 8postleumunat Jesus Christ, nashpe wuttenantam8wonganit God: kah Sosthenes neemat.
1.2 En ummoyeuwehkomonganit God, ne ohtag Corinth, en nag waneetupanatogig ut Christ Jesus, wehkomutcheg wunnetupanatamwaénúunneat, weeche wame neg nish$noh pasuk ayeuonganit wéhquetukeg 8wesuonk Jesus Christ Nullordumun; wuttaiheyeuoh kah nenawun.
1.3 Kitteamonteanittuonk apehtunk8k, & wunnohteáonk, wutch Godut k8shunònut, kah wutch Lord Jesus Christ.
1.4 Nagwutteae nuttabuttantamau God, newutche kenaau, newutche ukkitteamonteanitteàonk God, ne anúmonteaòg nashpeu Jesus Christ.
1.5 Newutche nish$noh teag k8weenaikhikumw8 nashpe nagum: ut wame wunònakòuaonganit, kah ut wame wahteauonganit.
1.6 Neyane wauwáunáonk Christ kummenuhkehtoenteáonáo.
1.7 Nemehkuh matta wuttat k8mw8 nashpe wame aninnumóadtuonk, pahtauóg uppeyaonk Nullordumun Jesus Christ.
1.8 Noh wonk pish manuhkéhukqueog ad wohkukquoshik, onk woh matta howan kutúspunànuk8mw8 ut ukkesukodtumut nullordumun Jesus Christ.
1.9 God pabuhtánumukqussu, nàshpe nagum k8wehkomitteámw8 en ummoappuonganit wuñaumonuh Jesus Christ Nullordumun.
1.10 Yeuyeu k8wéhquetumonumw8 neematog, nashpe 8wesuonk Nullordumun Jesus Christ, onk woh wame kussimw8 pasuk kah woh mo chachaubetôadtuonganinno kenugke kenaau, qut woh pannuppe kummóhsogquehtôadtimw8, ut pasukquinnu unnantamowonganit, kah ut pasukquinnu wowohtam8wonganit.
1.11 Newutche n8wateauwahetteanah papaume kenaau nematog, nashpe nag wetuomut Cloe, penuanittuongash kenugke kenaau.
1.12 Yeuyeu, yeu nussim, nish$nôh pasuk kenaau n8wau, n8chai Paule$ut, kah n8chai Apollout, kah n8chai Cephas$ut, n8chai Christut.
1.13 Sun Chist chachaubappu? sun Paule kuppummetunkapunontaunshitteonáus, asuh sun kukkutsumitteamóus ut 8wesuonganit Paule?
1.14 Nuttabuttantamau God, matta kukkutsumunomwop howae kenaau qut webe Crispus kah Gaius:
1.15 Ishkont woh howan n8wau, nen nukkutsumup ut n8wesuonganit.
1.16 Kah wonk nukkutsumomp neadtahshinnéhettit Stephanas: kah wonk, wanne n8wâoh howan kodsumogkus.
1.17 Newutche Christ nuttann8nuk matta kutchessummuónat, qut kuhk8tomuhkonat wunaunchem8kaonk, matta nashpe waántamwe kutt8wongash, ishkont uppummetunkapunonk Christ matta toh en nompàmukquodtinno.
1.18 Néwutche kuhk8tomuhteamuk pometshin, ne mattammagweusseonk, ne nag woh awakompanàcheg: qut kenawun wadchanitteaagish, ne ummenuhkesuonk God.
1.19 Newutche wussukwhosu, nunnéhtoh 8waantam8ongan8 waantamwog, kah matta toh nuttintuppehteaoh 8wohtam8onk nupwôu.
1.20 Uttiyeuoh waantam? uttiyeuoh Scribe? uttiyeuoh waneetupp8adt yeu muttaohket? sunnummatta God mattammagwehteào waantamòonk yeu ut muttaohket?
1.21 Qut nahohtoeu, nashpe 8waantamòonk God, muttaok nashpe waantamòonk, matta wahéaou God: 8sikkitteahukqun God, ummattammag8onk kuhk8tomuhteaonk, wadchanònat neg wanamptogig.
1.22 Newutche Jewsog nat8tomwehteàog kuhkinneasuonk, kah Greeksog nattinnehamwog waantamòonk.
1.23 Qut nenawun nukkogkohk8wômun pummetunkapunn8wae Christ, en Jewsehtu wuttogkussittassunn8wongan8, kah en Greeksehtu, mattammagweseongan8,
1.24 Qut nag en wehkomutcheg, na neeswe Jewsog kah Greeksog, Christ, ummenuhkesuonk God, kah 8waantamóonk God.
1.25 Newutche ummattammag8onk God, anue waantam8m8 onk neg wosketompaog: kah wunn8chumwesuonk God, anue menuhki onk neg wosketompaog.
1.26 Newutche kenaumw8 k8wehkomitteaongan8 nematog, matta monaog weyause waantamwog, matta monaog manuhkesitcheg, matta monaog paponkompaog wehkomóog.
1.27 Qut God pepenam mattammague8gish yeu muttaohket, akodchuwaheonat waantamwog, kah God pepenam nan8chumwagish yeu muttaohket, mat toh$hen tupantam8un nish mogagish.
1.28 Kah maumatchuhkish yeu muttaohket, kah nish mishanantamógish, nish God uppepenamunash, kah nish matta éenógish, akodchuwóntamu[u]at nish$noh ohtagish.
1.29 Onk woh wanne weyaus waeenoómun8h ut anaquabit.
1.30 Qut nashpe nagum, kenaau anomut Christ Jesus, noh náshpe God, ayimunkqueog waantamóonk, kah sampweogquanumóonk, kah wunnetupanatamóonk, kah man8hwhuttuonk.
1.31 Neansukwhosik noh waeenóadt, waenóaj ut Lordut.
2.1 KAh nen nematog, paôónog, matta n8che peyoh nashpe, wáunnónuk8wàonk, asuh waantamónk, wahteauwàhunnog 8wauwàonk God.
2.2 Newutche nukkesontamunap matta n8wahteauouunat teag kenugke kenaau, webe Jesus Christ, kah noh pametunkapunadt.
2.3 Kah k8wechayeumunumwop ut n8chumwesinneat, kah wabesuonganit, kah m8cheke nunnukshaonganit.
2.4 Kah nukkeket8kaonk, kah nukkogkohk8waonk matta nashpe nupwéshohteaongane kuttowongash wosketompaog 8wàantam8ongan8, qut nashpe ukkogkahkinnum8onk nashauanit, kah menuhkesuonk.
2.5 K8namptam8onk onk woh matta ohtano 8waantam8ongan8wóut wosketompaog, qut ut ummenuhkesuonganit God.
2.6 Qut nussimun waantamóonk kenugke nag pannuppe wanetukeg, qut matta 8waantamóonk yeu muttaohket, asuh sontimmósog yeu muttaohket, neg mat toh$hen tuppeyeuútcheg.
2.7 Qut nukkeket8hkontamumun 8waantamóonk God, ut nuppôwaonganit, puttogwhosu waantamóonk, God ne kohquttukup asquam ahkenog, en kussohsumm8onganunó[nu]t.
2.8 Uttiyeu matta sontimósag yeu muttaohket wahteauhetteg, newutche wahteauhettis matta woh pummetunkapunauópanneg sohsumòe Lord.
2.9 Qut neansukwhosik, matta muskesuk wunnaum8un, asuh mehtawog wunn8tam8un, asuh matta petutteamun8h w[n]ttahut wosketomp, nish God quoshauwehtauoncheh neh womonukqutcheh.
2.10 Qut God k8wahteauwahukqunn[à]nonash: nash [...]hpe wunnashauanitt8moh, newutche nashauanit natinneakontam wame teanteaquashinish, nux, umm8nàyeumash God.
2.11 Newutche howae wosketomp wahteunk toh ànummeechumit wosketomp, qut webe wunnashauonguh wosketomp, neh apehtunkqutcheh? netatupe wanne howan wahteóou toh ànummeechumit God, qut webe wunnashauanitto God.
2.12 Kah nútattamunómun, matta muttaohke nashauonk, qut wunnashauanitto God, onk woh n8wahteomun yeush nanowe aninnumungqueagish God.
2.13 Kah yeush wonk keket8hkontamagish, matta nashpe kutt8wongash, nish kohk8tamungqutche 8waantamóonk wosketomp; qut nish wunnetupanatamwe nashauanit kuhk8tomwehteachish, yanunnumunat nashauwonittowe teagwashinish kah nashauanittowe teaguashinish.
2.14 Qut weyause wosketomp, matta attumunum8 wutteaguashin8mash wunnashauanitt8moh God, newutche weyanontamunash mattammague teagwassinit, kah woh mo wahteau8unash, newutche nashauanittowe wahteauunash.
2.15 Qut noh wanashauanitt8m[i]t, wussittum wame teanteaguashinish, qut nagum matta wussumaau howane.
2.16 Newutche howan wahteunk wuttenantamóonk God, onk woh ukkuhk8tomauoh? qut nenawun nutahtomun wuttenantam8onk Christ.
3.1 KAH nen nematog, n8nanum kukken8nunnaôont neyane wannashauanitt8mitcheg, qut neyane weyausúutcheg, onatuh mogkiesuitcheg ut Christ$ut,
3.2 Kussohkumm8nunnumw8 sogkodtunk kah mátta meechum, newutche yeu pajeh matta kuttapenumm8uneau, asuh matta yeuyeu kuttapenum8uneau.
3.3 Newutche ash k8weyausu8mw8, newutche kenaau iskauanateóg  penuanitteog chadchabet8adteog, sunnum$matta k8weyausu8mw8, kah kutogqushomw8 wosketompaut?
3.4 Newutche pasuk an8wadt nen n8chi Paulut, kah onkatuk nen n8chi Apollo, sunnummatta k8weyausu8mw8?
3.5 Neit howan Paul kah howan Apollo? qut webe nohtompeantogig, nag nashpe k8namptamwop, neyane Lord aninnumauont nish$noh pasuk8h.
3.6 Nen nutohketeap, Apollo 8tattippatauunah, qut God nano ummishemagun.
3.7 Nemehkuh neit, noh áhketeadt matta tohhen tuppée[u], asuh noh wadtattippadtunk, qut God noh nano mishemaguk.
3.8 Kah noh ahketeadt, kah noh wadtattippadtunk pasuk88, kah nish$noh pasuk pish attumunum nehenwonche wutonkquatunk, neyanag wutanakausuonk.
3.9 Newutche nenawun n8weetanakauseamómun God, kenaau God wutohketeaonk, kenaau God 8wekitteaonk.
3.10 Neyane ukkitteamonteanitteaonk God aninnumaiit, onatuh waantamwe piahquttuk wekitteaonk, nen n8nahtóh ne quénahtag, kah onkatuk wuttit wekuhkon, qut nish$noh pasuk nunnukqussitch, uttoh ane noh ut wekitteadt.
3.11 Newutche onkatuk ne quequenohtag matta woh howan 8nahtoouun, qut ne mahche noh ponamuk; noh Jesus Christ.
3.12 Kah howan tannikitteadt yeu quequenohtag, gold, silver, mashôadtikish hassunash, mehtugk, móskehtuash sequssonkash.
3.13 Nish$noh pasuk wutanakausuonk pish wahteauwahúwon, newutche kesukod pish wahteauwahuwon, newutche pish wahteauwahuwon nashpe n8tau, & n8tau pish qutchehteau nish$noh pasuk wutanakausuonk, uttoh áunag
3.14 Howan wutanakausuonk ánohtagkup, ne noh adt tannehteunk, noh pish attumunum unkquatunk.
3.15 Howan wutanakausuonk chikohtag, pish 8wa[n]teoun, qut nagum pish wadchanau, qut nemehkuh, neyane nashpe n8tau.
3.16 Sunnummatta k8wahteomw8 kenaau wuttempleum God, & wunnasháuanitt8moh God, k8wetomukou?
3.17 Howan nishketeunk wuttempleum God God neh pish wunnushoh, newutche wuttemtempleum God wunnetupanatamweyeu8, ne temple kenaau.
3.18 Howan as8kekomuhkitch wuhhogkuh, howan kenugke kenaau onatuh waantam yeu muttaohket, mattammag8itch onk woh wa[a]ntam.
3.19 Newutche 8waantamóonk muttaok; mattammag88onk anaquabit God, newutche wussukwhosu, tohqunnau waantamwoh nehenwonche wutompuwussuonganit
3.20 Kah wonk, Lord wahteou wuttenantamowongash waantamwog, nish tahn8cheyeu8ash.
3.21 Newutche ahque howan waéenómont us wosketompaut, newutche wame teanteaguashinish kuttaihéaash.
3.22 Asuh Paul, asuh Apollo, asuh Cephas, asuh muttaok, asah pomantamóonk, asuh nupp8onk, asuh yeush yeu ohtagish, asuh nish asq anánogish, wame kutaiheóash.
3.23 Kah kenaau k8chiyimw8 Christut, kah Christ wutcheiyeu Godut.
4.1 WOsketomp ne nogkemunôgqutch, neyane wunnohtompeantog8moh Christ, kah piahquttukeg wunnupwoaongash God.
4.2 Wonk, natinnehámauwon piahquttuk namehéonat uppabuhtanumukqussinneat.
4.3 Qut ut nen, ne peasin k8sumunnaóont, asuh nashpe wosketompae wussittumóonk, nux, matta nen nehenwonche n8ssittum8.
4.4 Newutche mat teag n8wahteauóh nuhhog, qut ohnch nen matta nussampwánumukqusseuh yeu nashpe, qut noh wasumit Lord
4.5 Newutche ahque wussittum8k teaguas ash áunnanógup, noh pajeh Lord uppeyonat, noh pish wahteauwahuadt, onkwhosikish ut pohkeñaouut, kah pish whteauwahuau metahhuwae kén8tamm8wongann8ash: kah neit nish$noh pasuk8h pish 8waweenomuh God.
4.6 Kah yeush nematog nutogk8ónash nuhhogkat kah ut Apollo, wutche kenaau, onk woh kenetuhtòmw8 ut nuhhogkanout, woh mo kutanue ogquanumomw8 wosketompaog, ne wohsukkuhwhôsik, onk woh matta kenaau pasuk p8kehtamwanshaau pasuk8h ayeuuhkonittue onkatogge.
4.7 Newutche howan kuppenuwanittéhikumm8? kah teaguas kutahtoh ne matta âtumunum8as? kah attumunumasah, tohwutch waeenowaan, neyane mo attumunum8as?
4.8 Eyeu kenumwaméchumimw8, eyeu k8wenaétimw8, kenanánitteamw8 onatuh kehtass8tamwog, ne toh ut neeauwun, kah nukkodtantam kenanawunnuónat, nenawun onk woh k8weeche nanawunneuómunumun.
4.9 Newutche nuttenantam God nussohh8wunukqun Apostlesuinneat maumachish, neyane kuhk8womuk en nuppunat: newutche nutayeuwutteamun nógqussinneanónut ut muttaohket, kah Angelsehtu, kah wosketompauhtu.
4.10 Nenawun mattammag8og wutche Christ, qut kenaau k8waantamumw8 ut Christut, nenawun n8chumwesimun, qut kenaau kummenuhkesimw8: kenaau kukquttianumukqussimw8, qut nenawun nutjishanumukqussimun.
4.11 Yeu pajeh yeu hower, nukkodtupumun, kah nukkukuhkutt8numun, kah nupposkissimun, kah nuttatagomitteamun, kah mo nutahtaómun uttoh woh áyeog.
4.12 Kah nutanakausimun, anakauseog nashpe nehenwonche nutcheganunnónash, kekomitteaog n8nanumóunnónog, âdchânitteaog nutchequnehtamunah.
4.13 Mameshannumitteáog n8wehquetumumun, nutoghetteámun nenishqueneunkquok ut muttaohket, kah nenawun ne aham[a...á]gquamuk wutch wame teanteaguashinit yeu pajeh yeu kesukqut.
4.14 Yeush n8sukkuhhumunash, matta kutakodchehunn8unnáoont, qut onatuh womonogig nunnaumonog kukkesunauóhqunúnumw8.
4.15 Newutche tuhkônogque wadchanôg piukqut muttannonganogkussuog kuhk8tomwehteaenúog ut Christut, qut onch matta kumm8chekeshomw8 wut8shinneunk, newutche ut Christ Jesus$ut k8tashinumw8 nashpe wunaunchem8kaonganit.
4.16 Newutche k8wehquetumonumw8 asuhkiek.
4.17 Newajeh an8nog Timotheus en kuhhogkaôut, noh womonog nunnaumon, & pabahtanumukqussu en Lordut, noh pish pas8queog mequantamunat nummayash ut Christ$ut, neyane nish$noh ut kuhk8tomwehtei nish$noh moyeuwehkomonganit.
4.18 Yeuyeu nawutche p8kewog, onatuh mo kodpeyáônunn8og.
4.19 Qut pish kuppeyâonnumw8 pasweu, unnantog Lord, kah pish n8wateoh matta webe ukkut8wongash, qut ummenuhkesuonk neg p8kécheg.
4.20 Newutche wuttass8tammoonk God, matta kutt8wonganit, qut menuhkesuonganit[.]
4.21 Toh kuttenantamw8? sun pish kenashpe peyâunnumw8 sasamahtu[u]ttuwaontug, asuh nashpe womoausuonk, kah nashpe Nashauanittoe manunnissuonk?
5.1 AOhhônétunkquodtup ne nanwunwudtsquàunnetúonk kenugke kenaau, kah ne [â]unag nanwunwudtsquaônittuonk, ne matta weogquttum8un kenugke Gentilsut, howan neesuk 8shoh ummittumwussoh.
5.2 Kah kenaau kupp8kemw8, kah matta anue maum8k, onk noh yeu asit, woh kutamaunumonteaneau wutch kenugke kenaáu.
5.3 Newutche nen wunnamúhkut, matta wetomun8óg ut nuhhogkat, qut k8wetomukumw8 nunuashauonk, nummahche wussittum, onatuh wetomunóg, papaume noh ne an8hque ussit
5.4 Ut 8wesuonganit Nullordum Jesus Christ, moappeóg, kah nunnashauonk nashpe ummenuhkesuonk Nullordumun Jesus Christ
5.5 Pononat noh neanussit ut Satan, onk woh paguanu 8weyaus, onk woh keteahogkou wadchanau, ut ukkesukodtumut Lord Jesus.
5.6 Kummiskauaongan8 matta wunnegenninn8, sunnummatta k8wahteauomw8, ohguhse seog onk wutchissean wame ne án8hkuk?
5.7 Newutche jishkhamm8k nukonne seog onk woh kenaau wuskeu ne an8hkuk, neyane kenaau senunn8gk, newutche Christ nupup umukónteáonganun kussephausuwanshhukqun.
5.8 Newutche mishshadtupwutteuh, matta nashpe nukkone seog, asuh matta nashpe seane ishkauánittuonk, kah matchetowonk,
5.9 K8sukkuhhumauonumw8 wussukwhonk matta wetomonat nanwunw8dsquauácheg.
5.10 Qut matta nagwutteàeu nukkonn[o]unat nanwunn8dsquauácheg yeu muttaohket, asuh iahchewontogig asuh mohk8kinnuàch[e]g, asuh waussumoncheg nunneukontunkuh: newutche neit mos kussohhamumw8 wutch muttaohket.
5.11 Qut eyeu k8sukkuhhamaúonumw8, ahque wetom8k, howan ussowesit wematin, qut nanwunwudtsquauaen, asuh iahchewontamwen, asuh waussumont nunneukòntunkoh, asuh kehkomuwaen, asuh kogkeusippam8wáen; asuh mukk8kinnúwaenin, noh ne àniyit, ahque wéhpumuk.
5.12 Newutche tohwutch woh wussumog neg wonk poquodchik apitcheg? sunnummatta k8sumomw8 neg anomuk apitcheg?
5.13 Qut nag poquadchit apitcheg God 8sumuh: newutche pogken8k wutch kenusgke kenaau noh matcheseaen.
6.1 HOwane kenaau penuanitteóg, sun woh kuppetukonittumw8 anaquabhettit mat sampwesegig kah matta anaquabhettit wanetupanatogig?
6.2 Sun matta k8wahteom8, wanetupanatogig pish wussittumwog muttaok? kah muttaok pish wussittumuk nashpe kenaau, sun mat kuttapenum8mw8 wussittumunat papeasikish?
6.3 Sunnum$mat k8wahteauomw8 pish k8sumoneau Angelsog? uttoh unne m8cheke nish wodtamáugish yeu pomantam8onganit?
6.4 Neit ahtauóg wosh nish wâssittumugish, nishwodtamaugish yeu pomantam8onganit, nag pon8k wussittumunat, neg peanumukqussitcheg ut moeuwekomonganit.
6.5 Kuttinnonnumw8 kutakodchuongan8, tohen, moh mat waantamwénuunn8 kenugke kenaau? matta pasuk noh woh wasittuk nashauwe ut wematut?
6.6 Qut 8wemattin petukonont wematoh & ne anaquabhettit matta wunamptam8gig.
6.7 Newutche yauyeu wunnamuhkut matúhsuáonk kenugke kenaau, newutche kuppetukonittumw8, tohwutch ane mo mukk8namoóg, tohwutch ane mó mukk8namoóg, kutass8kekonitteaneau?
6.8 Matchaog, kummatchenéhewomw8, kutas8kekodteamumw8, kah ne kematt8wóog.
6.9 Sunnummatta k8wahteauomw8, matta sampwesegig, mat pish ahtau8og ukkehtahtass8tamoonk God? ahque as8kekodteagk, nanwunwodsquauácheg, asuh waussumoncheg nunneukontunkuh, asuh nishkheoncheg wuhhogkaóuh, asuh nishkheoncheg wu[nh]ugkaoun nashpe wosketompuh.
6.10 Asuh komm8towaenuog, asuh kehkomuwaenuog, asuh mukk8kinnuwáenuog matta pish ohtauouog wutass8tamóonk God.
6.11 kah nawhutche neyaniitcheg kenaau, qut kukkutsumitteamw8, qut k8neetupanatamwáhetteamw8, qut kussamweogquanumitteamw8, ut 8wesuonganit Lord Jesus, kah nashpe wunnashauanitt8moh God.
6.12 Wame teanteaguashinash wunnegenash ut nuhhogkat, qut wame teanteaguashinash matta tapeneunkquodtinn8ash: wame teanteaguashinish wunnegenash ut nuhhogkat, qut matta nupponitteon agwe ummenuhkesuonganit ne teaguas.
6.13 Metsuongash wutch menogkussit, kah menogkus wutche metsuongash, qut God uppagunuh na neeswe, kah muhhog ne matta wutche nanwunw8dsquauonk, qut wutche Lord, kah Lord wutche muhhog.
6.14 Kah God mahche omohkinop Lordoh, kah wonk pish kutomóhkinukqún nashpe nehenwonche ummenuhkesuonk.
6.15 Sun matta k8wahteomw8 kuhhogkaôog ne uppompuhcháiyeum Chrit, neit sun woh nunnemunum uppompuhchaiyeumash Christ, kah ayimunat uppompuhchaiyeumash nanwunw8dsquaaúsuen? nôwussukkongqutteuh.
6.16 Toh un$nen, sunmàt k8wahteoumw8, noh môsogquit nanwunw8dsquauósuénuh, neh pasuk wuhhogkuh? newutche nesuog (noh n8wau) pish pasuk8 weyausu8.
6.17 Qut noh mohsogquehtauont Lord, ne pasuk nashauanit.
6.18 Panne ussishash wutch nanwunw8dsquáuonk, nish$noh matcheseonk ne asit wosketomp, ne woskeche muhhogkat, qut noh asit nanwunw8dsquauonk, matchenéheau nehenwonche wuhhog.
6.19 Toh an$neu, sun mat k8wahteaumw8, kuhhog wuttempleum wunnetupanatamwe, nashauanittoh, noh wetomukqueog, ne attumunumw8 wutch Godut, kah matta kenaau nehenwonche.
6.20 Newutche kummanouwhutteamwop wutche ne anôadtik, newutche sohsumm8un8k God ut kuhhogkaôut, kah ut kenashauonganóut, neg wadchaiitcheg God.
7.1 YEuyeu papaume nish wasuhkuhhumimukupash, ne wunnegen wosketomp matta musunnóunat mittamwossissoh.
7.2 Qut wuttammehteauunat nanwunwudtsquauwonk, nish$noh wosketomp nehenwonche ummittumwussitch, kah nish$noh mittamwossis nehenwonche 8wessukiitch.
7.3 Wesukiin aninnumauonch umm[ì]ttamwussin piuhsukeh womonittuonk, kah neyane wonk mittamwussissin en wessukit.
7.4 Ummittamwussin matta ahtóou menuhkesuonk ut nehenwonche wuhhogkat, qut 8wessukiin, kah neyane wonk, 8wessukiin matta ahtóou menuhkesuonk ut nehenwonche wuhhogkat, qut ummittanwussin.
7.5 Ahque cheketóattegk, qut weechittuhtéadteog, ahguhsese, onk woh kenanashwemo mat meetseinat, kah peantamunat, kah wonk peyaónittegk, onk woh mo mattannit kukqutchhik8 nashpe wanne ketchithâun.
7.6 Qut yeu nussin nashpe kommugk8náunnanaóont, qut matta nashpe naumatuonk.
7.7 Newutche napehnont wame wosketompaog unnihhettit neyaniye, qut nish$noh wosketomp ahtou nehenwonche ummag8onk God, pasuk yeu wuttinniin, onkatog ne wuttinniin.
7.8 Newutche nuttin matta wetauadteagig, kah sekousquâog, ne wunnegen wutche nagumau, unnaihhettit neyaniye.
7.9 Qut matta kehchithahettegk, wetauadteahettich, newutche an wunnegik wetauákon onk ne chikohsimuk.
7.10 Kah neg wetauadteacheg, naumatuwae nuttinnoneau, kah matta nen qut God, ummittamwussin amaéitaunkitch wessuke.
7.11 Qut amait, wetauadteakitch, asuh wonk wunohkononch wessukeh, kah wessukiin pohkenuhkitch ummittamwussoh.
7.12 Qut onkatogig nen nussim, matta Lord, howae we[m]atin ummittamwussoh matta wunnamptamuneg, kah wekontog 8wetomónat, ahque pogkenonch.
7.13 K[u]h mittamwossis wessuke matta wunnamptamuneg, kah wekontog nah 8wetomonat, ahque nukononch.
7.14 Newutch matta wanamptam8g wessukiin wunnetupanatamwáheau nashpe ummittamwussoh, kàh matta wanamptam8g ummittamwussin wunnetupanatamwáheau nashpe wessukeh, mat ne nan8g, kummukkiyeum8og nishkeneunkqussuog, qut yeuyeu wunnetupanatamwog.
7.15 Qut noh pann8wohtog amayit, amayitch, 8wematin asuh weetompasuin matta agwe appeog kenepissinneat, nish ne ônagish, qut God k8wéhkomukqun ut wunnohteaonganit.
7.16 Newutche toh kittin n8wáhteóh, woi mittamwossis, qut woh k8wadchan kahsuk? asuh toh kittin n8wahteóh woi wosketomp, qut woh k8wadchan kummittamwus?
7.17 Qut neyane God chachaubenumauont nish$noh wosketompuh, neyane Lord wehkomont nish$noh pasu8h, ne pomushaj, ne nuttin kuhquttumun wame moyeuwèhkomongash.
7.18 Howan wéhkomut, quôshqusausit? ahque apitch mo quoshqusauseinat, howan wehkomit matta quoshqus[a]useg, ahque quoshqusausitch.
7.19 Quoshqusausuonk matteagwunninno, kah mo quoshqusauseonk matteagwunninno, qut ussenat wuttinnaumatuonk God.
7.20 Nish$noh howan apitch neya[ô]hhôussep uttoh adt wehkomuttis.
7.21 Wehkomit wuttinneumuk? ahque tohhentupontash, qut woh chippinnuwéan, an nemunush.
7.22 Newutch noh wehkomut en Lordut, wuttinneumimuk, noh Lord wutchippinninneumoh, neyane wonk noh wehkomit, chapeninnúmit, noh Christ wuttinneúmoh.
7.23 Kutapwhutteomwop wutch neanóadtik ahque kenaau wuttinneumhettich wosketompaog.
7.24 Neematog, nish$noh wosketomp uttoh adt wehkomit, naut wetomonch Goduh.
7.25 Yeuyeu papaume penompaog, matta n8tinnáumatuonganu wutch Lordut, qut kuttinnunnumw8 ne tapeneam, onatuh noh attumúnuk monaneteaonk wutch Godut, nuppaubuhtanumukqussinneat.
7.26 Newutche nuttenantam yeu wunnegen, newutche yeuyeu quequenauanum8onk, ne wunnegen unnaiinneat.
7.27 Kenepsinne[à]t wetauakonat, ahque natinnehash kutompénat, ompéan wutch mittamwossissinneat, ahque natinnehash ummittamwussin.
7.28 Qut wetauadteaau matta kummatcheseup, kah penomp wetauadteadt, matta matchesu: qut pish neg wuttamanatamwog ut weyausut, qut kummuk8nanumw8.
7.29 Qut yeu nussin nematog, utt8cheyeu8 tiohqui, yeuyeu n$nih, neg wômittumwossissitcheg onatuh pish mat womittamwossissémuk.
7.30 Kah neg mâugeg onatuh mat mau8muk: kah neg maskouanatogig onatuh mat mask[ò]uanatam8muk, kah neg adtôadcheg onatuh matteag ahtouhetteg.
7.31 Kah neg auwóhteacheg yeu muttaok, onatuh mat matauwohteómuk: newutche neâunag yeu muttaok matteagwunninno.
7.32 Qut kukkodtohtununumw8 wanne wuttamanatam8unat: noh matta wetauwáteog, wutt8antam nish wadtomáogish Lord, kah uttohwoh an wussikkitteaheunt Lord.
7.33 Qut noh wetauadteadt, wutt8antam nishoh yeu muttaohket, uttoh woh an wussikkitteaheunt ummittamwussoh.
7.34 Ne penowomái nashawe ummittamwussin kah penomp, matta wetauadteadt mittamwossis wutt8antam nish wadtomaagish Lordut, onk woh wunnetupantam na neswe muhhog kah nashauonk: qut noh wetauwadteadt, wutt8antam nish yeuut muttaohket, uttoh woh an wussikkitteaheunk wessukeh.
7.35 Kah yeu nussin wutch nehenwonche k8niyeuongan8, matta woh ohppeh kuttinohkouuninàóut, qut newutche wunneseunk, onk woh kenaau wuttinninneumoh Lord, ne toh ut wuttamanatamóonk.
7.36 Qut howan unnantog matta wunneneheunk uppenompomoh paumuhkomunit wunnunksquauónk, quenauwehikquit, ussitch uttoh kod usseit, matta matchesu, wetauadteahettich.
7.37 Qut noh manuhtikkompauut ut wuttahuh, matta quenauwehikk8k, qut anue menuhkesutam wuttenanatam8onk, kah ukkesontaminin wuttahhoh, wunnanaeihtaunat uppenompó8onk, wunnesu.
7.38 Nemehkuh neit, noh wetauwadteáheunt wunnesu, qut noh matta wetauwadteaheunk, anue wunnesu.
7.39 Ummittamwussin kenepissu nashpe naumatuonk neesahkepomantaminit wessukeh: qut wessuke nupinit, chippappu 8wetauomonat uttiyeu anántogeh, qut webe ut Lordut.
7.40 Qut noh anue wunniyeu n$nihit neyane tapeneam: kah wonk nuttenantam nutapehtunk wunashauanitt8moh God.
8.1 YEuyeu papaume nish sephamauutche nunneukontunkanog, n8wahteómun nenawun wame nutahtomun wahteauonk: wahteaoonk p8khuwáhuàu, qut wóamónittuouk k8we kukkónukqun.
8.2 Kah howan unn[á]ntog n8wahteóh ne teaguas, asquam teag wahteoou ne woh wahteunk.
8.3 Qut howan womonont Goduh, noh wahheau nashpe nagum.
8.4 Newutche papaume méchinat yeush sephamauutche nunneukontunkanog, n8wahteomun nunneukontunk wanne teag8 yeu muttaohket, kah matta onkatuk manit webe pasuk.
8.5 Tohkonógque nag áhennutcheg manittóog, asuh kesukqut, asuh ohkeit (newutche manitt8og monaog, kah sontimóog monaog)
8.6 Qut kenawun, pasuk nont God, wut8shimau, wutch nagum wame teanteaguashinish ne ohteau, kah pasuk Lord Jesus Christ, nashpe nagum wame teanteaguashinish ne ohteau, kah nenawun nashpe nagum.
8.7 Qut, nish$noh wosketomp, ne wahteóonk matta wutahtaoun: newutche nawhutche wuttahh8oh quttianumónit nunneukontunkuh yeu pajeh hour, ummechineau onatuh teag sephamauut nunneukontunk, & ummetahhannitt8m8oh n8chumwesinit niskheoninneuh.
8.8 Qut metsuonk matta k8sikkitteahuk8wanshik8unan Godut, newutche asuh metseog, matta m8cheke, asuh matta metseog, matta ohguhsinninno.
8.9 Qut[,] ahqueteó8k uttôh áhhunnukkukqunitteóog, ishkont yeu kuttapeneaum8onk wuttogku[n]ittassumukqunneau yeug n8chumwesitcheg.
8.10 Newutche howan nogquean, keh ahtoan wahteauonk, appean metsinneat ut nunneukontunka[n]e templeut: sunnummatta pish ummetahhannitt8moh noh n8chumwesit, menéhkheou meechinat, yeush sephamauutcheh nunneukontunkanog?
8.11 Kah nashpe k8wahteauonk n8chumwesue kemat pish awakompanau, ne noh Christ nap8wonompoh?
8.12 Qut ne ne matcheneheóg kematt8óog, kah n8chumwéhteauog n8chumwe ummetahhannitt8m8oh, kummatcheneheomw8 Christ.
8.13 Newutche nummetsuonk matches[a]heont nematoh, matta nummeech8 weyaus tohsáhke ohké8k: ishkont nummatcheseah neemat.
9.1 SUnnum$matta nen Apostle? sunnum$matta nutchippinninnu8?
9.2 Matta Apostleuwéon en onkatoganeg, qut wunnamuhkut ut kuhhogkaéut: newutche kenaau menuhketeáe kuhkinneasuonk n8postleuunneat ut Lordut.
9.3 Nunnamp8ham8waonk neg nat8tomaiitcheg yeu:
9.4 Sunnummatta nummenuhkesúmun metsinat kah wuttattamunat?
9.5 Sunnummatta nummenuhkesúmun wechauonat wetompasúin ummittamwussin, naeyane onkatoganig Apostlesog. kah naeyane wematuh nullordumun, kah Cephas?
9.6 Asuh neen webe kah Barnabas sunnummatta nummenuhkesúmun áhquanakausinat?
9.7 Howan áont ayeuwuttinneat, mat wutonkquatunkaneg? howan ahketeadt wenominne[o]hteuk, kah mo meechu ne mechum na hâ tannegik? asuh howan assamont floksoh, kah mat meech8g sogkodtunk ne noh óhtag?
9.8 Yeush nussinash neyane wosketompaut? asuh sunnummatta naumatuonk wonk ne wussein?
9.9 Newutche wussukwhosu wuttinnaumatuonganit Moses, kupputt8nàpunóhkòn ox tatashkukog weatchiminneash: sun God nanauànumoh oxenoh?
9.10 Asuh sunnummatta wussein webe newutche kenawun? newutche kenawun wunnamuhkut yeu wussukwhôsu: noh anaskahhog onk woh anaskhom anwôussinneat: kah noh poghog ut anwôusinneat, woh nemunun ne annôôsit.
9.11 Ohketeáog ut kuhhogkóut wadchiigish nashauanitt8ut, sun missi, kepenumog k8weyausée teanteaquasinish?
9.12 Onkatogig nemunnamohettit yeu menuhkesuonk kenugke kenaau, sunnummatta nenawun m8cheke? qut mat nutauwohteanan yeu menuhkesuonk, qut nutchequnéhtamumun wame, ishkont n8tamehte[ó]mun 8naunchem8kaonk Christ.
9.13 Sunnummatta k8wahteau8mw8, neg nanawunukeg sephausuwae teanteaquashinash, meechuog nish wadtamáugish temple? kah nag pahtunkeg ut Altarut wutchippuog Altarut.
9.14 Neyane kuhquttuk Lord, nag kohk8tomwehteacheg wunaunchem8kaonk, woh wuttompasuog wunaunchem8kaonk.
9.15 Qut matta nen nutauwohteaunash yeush, asuh matta nuttinsukham8un yeush, woh nuttinhetteónat, newutche negonne wunnegen ut nuhhogkat, nunnuppunnat, onk mishanéhteunk n8waweénomitteáonk.
9.16 Newutche tohkonnogque nukkuhk8tomuhkon wunaunchem8kaonk, wanne teag nutahto n8che waénomitteanat: newutche m8cheke usseonk nupponumout, nux missi nutonkapunáonk matta kuhk8tomwehteaon wunaunchem8kaonk.
9.17 Newutche yeu wekontamwe usseon, n8tunkquatunken: qut matta wekontam8e, aninnohsuenuin nuppaubuhtánumit.
9.18 Neit teaguas nutunkquatunk, wunnamuhkut kuhk8tomwehteáan wunnaunchem8kaonk, woh nutayim 8naunchem8kaonk Christ mo tohunnôadtinn8udt, onk woh mat nummatchteáoh nummenuhkesuonk ut wunaunchem8kaonganit.
9.19 Newutche tohkonogque nutchippininnúin wutch wame wosketompaut, ohch nutayeu nuhhog 8tinninneumunneaòont wame, onk woh nutaneuhomont monáog.
9.20 Kah ut Jewsut nutogqunneunkqus Jewsut, o[u]k woh nutaneuhumont Jewsog: en nag agwe naumatuonganit, onatuh nen agwe naumatuonganit, onk woh nag nutaneuhhumontteanunk agwe naumatuonganit.
9.21 En nag matta wadtinnaumatuonganegig, neyane nen matta wadtinnaumatuonganeu (matta mo mat n8tinnómatuonganeu) onk woh nag nutaneuhomonteanunk, mat wadtinnaumattuonganégig.
9.22 N8chumwesitcheg neyane ne nuttinn8chumwesin, onk woh nussohkau n8chumwesitcheg, nutayim wame teanteaguasinish en wame wosketompaut, & woh n8wadchanonut nawutche, nashpe ne ahhunnukkukqunnittéi.
9.23 Kah yeu nutussen newutche wunaunchem8kaonk, onk woh nunn8tahtoh weche kenaau.
9.24 Sun matta k8wahteomw8, nag quagquecheg wutch ahtôadtúonk, wame quogqueog. qut pasuk attumunum ne anôadtik: ne nómahshunk onk woh kuttumhouomw8.
9.25 Kah nish$noh wosketomp ummenuhkenat wutch sonkqhuónat, ionguhsippo ut wame teanteag[u]ashinut: kah nag w[u]tusseneau tummuh[h]ouonat anittue chetuhquab: qut nenawun mat anit8n8h.
9.26 Newutche nen ne nuttinne quogquen matta chadchepantam8unat: kah nen nuttinne ayeuhkon, matta neyane noh tohtogkodtog mamahchekesuk:
9.27 Qut n8wadchan nuhhog ut agwe, kah noswetamwahtin: ishkont toh ken hen kuhk8tomauog onkatoganeg, nen nehenwonche nuppogkenit.
10.1 WOnk nematog, mat nuttenātam8 woh kutuss8kinneáont, wame k8shinnonog agwé matokqsut, kah wame pannupwushaog kehtahhannit.
10.2 Kah wame kutchessumoanneg ut Moses$ut, matokqsut, kah ut kehtahhannet.
10.3 Kah wame mechippanneg ne nompeu nashauanittoe meechum.
10.4 Kah wuttattamuppanneg ne nompe nashauanittoe wuttattamóonk, newutche wuttattamuppanneg nashauánittoe qussuk, ne asuhkunkqhettit, kah ne qussuk, mo Christ.
10.5 Qut monaoh God matta wussikkitteáhik8: newutche nag paguanoog ut touohkomuk.
10.6 Yeuyeu yeush kukkuhkinneâsuonganinoash onk woh mat kutahchewontam8mun maumahchukish, neyane nag ahchewontamóhettit.
10.7 Asuh ahque waussum8k nunneukontunkanog: neyane nawhutche nagoh, neyansukwhosik, missinnuog nummattappuog metsinneat kah wuttattamunat, kah nepoog pompinneat.
10.8 Asuh ahque nanwunw8dsquauttuh, neyane nawhutche nag ussehettit, kah kepshaog pasuk kesuk neesnechagu muttannonganog kussuog nabo nish.
10.9 Asuh ahque qutcheuntuh Christ, neyane nawutche nak qutcheheahettit, kah paguanoog nashpe ask8kquog.
10.10 Asuh ahque m8hm8sk8agk, neyane nawhutche nag wonk m8m8sk8áhetteup kah paguanóog nashpe paguahteaénin.
10.11 Kah wame yeush n$nihyeuash ut nagoh wutch kuhkinneasuongash, kah nish wussukwhôsuash wutch nukkogàhkummitteaonganun, en kenaun wohkukquashik muttaok paaum8ug.
10.12 Newutche noh unnantog nunnepoh, nunnukqussitch ishkont kepshau.
10.13 Wanne qutchehuwaonk kutohqunuk8mw8, qut nish nagwutteayéu8gish ut wosketompaut, qut God sampwanumukqussu, noh matta anánumuk8og qutchehhununkqutch ánue onk ne tapenumog, qut pish weche qutchhuwaonk ayim8m8 kuppohquohhumunnaóont, onk woh kuttapenumunneau tohshinnumunat.
10.14 Newutche ahche wâmonogig ámaeihtam8k waussam[ô]nat nunneukontunk.
10.15 Nussim onatuh waantamwenuut: wussittum8k uttoh an8wai.
10.16 Wunnantam8wáe wuttattamáitch, sunnum$matta yeu mo8hkomáonk 8sqheonk Christ? petukqunnúnk ne s8hqunnumog, sunnummatta, mo8hkomáonk wuhhog Christ?
10.17 Newutche kenawun kumonámun, onk pasuk petukqunnunk, kah pasuk muhhog, newutche kenaau wame kummo8hkumunneau ne pasuk petukqunnunk.
10.18 Nok, Israel weyauseyeu8og, sunnummatta nag mechikeg sephausuongash mo8hkom8og ut Altar?
10.19 Neit toh nussim? nunneukontunk ne teag88? asuh ne sepham8ut nunneukontunkanog ne teag88?
10.20 Qut nish Gentilsog sephaushetticheuh, nag sephamauaog mattannitt8h, kah matta Goduh, kah matta nuttenantam8 kummo8hkouwónaóont mattannitt8og.
10.21 Matta woh k8tattam8mw8 8tattamwáitch Lord, kah 8tattamwáeechu mattannitt8og: matta woh kummo8hkom8mw8 wuttabléum Lord, kah wuttableum8 mattannitt8og.
10.22 Sun kumm8ssitteamoheoon Lord: sun kutánuemeeuhkeseum8un?
10.23 Wame teanteaguashinish naumatuwaeyeu8ash ut nuhhogkat, qut matta tapeneukquttinn8ash, wame teanteaguasinish unnaumatuwaeyeu8ash, qut wame mátta k8wekekónukk8unnánonash.
10.24 Ahque howan natinnehaj nehenwonche wuttaihe, qut nish$noh, onkatuk woh wutahtauun.
10.25 Nish$noh teag magun adt kodtauwompasimuk, meetsek, matta nat8tomuhteaonganinn8g newutche metahhannit.
10.26 Newutche ohke wuttaihe Lord, kah wame ne âdtahshemechumik.
10.27 Howaneg nag matta wanamptam8gig, wehkomuk en mishadtupwunneat, kah kodmoncheog, tohneteag ponumuk anaquabeog, metch8k matta nat8tomuhteaonganinn8utch wutche metahhannit.
10.28 Qut howan nukqueog, yeu sephamauónah nunneukontunkanog, ahque meech8k,
10.29 Metahhannit nussim, matta nehenwonche, qut onkatog: newutche tohwutch nuttapeneaum8onk wussittumuk nashpe onkatuk ummetahhannitt8moh?
10.30 Newutche nen weeche mo8hkomon nashpe wunnetupanatam8onk, tohwutch nen matcheussumuk wutch ne wajeh taubuttantam?
10.31 Newutche asuh metseóg asuh wuttattamóg, asuh uttoh aseóg, ussek wame en wussohsum8onganit God.
10.32 Ahque wuttamhuagk, matta ut Jewsut, asuh matta ut Gentilsut, asuh [w]atta moewehkomonganit God.
10.33 Neyane wussikkitteaheog wame ut wame teanteaguasinit, matta natinneham8unat nehenwonche n8niyeuwonk, qut 8neiyeuongan8 monacheg, onk wôh nag wadchanóog.
11.1 Asukiek, neyane nen wonk asúhkauog Christ.
11.2 Yeuyeu nematog kuttapeneauunumw8, newutche kummehquanumimw8 nish$noh$ut, kah kutauwo[n]teamw8 wame aninnumóadtuongash yeush kuhk8tomaúnógish.
11.3 Qut kuttinánumunumw8 wàhteau8k, wame wosketompaog uppuhkuk8oh Christoh, kah mittamwussissog uppuhkuk8oh wosketompuh; kah Chrit uppuhkuk8 Godoh.
11.4 Nish$noh wosketomp paantogish asuh kak8tomuhteadcheh padtogk8k8kish uppuhkuk, mishonantam uppuhkuk.
11.5 Qut nish$noh mittamwossis paantogish asuh kak8tomuhteadcheh, uppuhkuk matta puttaghom8g, mishonantam uppuhkuk, newutche netatup wóhwepuskham.
11.6 Newutche mittamwossis matta puttógwonk wuhhogkuh wóhwepuskhomun asuh chequodtueohwhut puttagwhonch wuhhogkuh.
11.7 Newutche wosketomp ahque puttagwudch uppuhkuk, newutche yeuoh wutogqueneunkqussuonk kah wussohsumóonk God, qut mittamwossis wussohsumóonk wosketomp.
11.8 Newutche wosketomp matta wutchéheau mittamwussissit, qut mittamwussis wutchéheau wosketompaut.
11.9 Kah wonk wosketomp matta wutch kezheau mittamwussissut, qut mittamwussis wutch kezheau wosketompuh.
11.10 Newutche woh mittamwussis puttaghum uppuhkuk newutche Angelsog.
11.11 Qut wosketomp matta woh wosketompòou, matta mittamwossisin8g, kah mittamwossis matta woh mittamwossissu, matta wosketompaun8k ut Lordut.
11.12 Newutche neyane mittamwossis wutchéheau wosketompaut, netatup wosketomp wutchéheau mittamwossissut, qut wame wutcheheáog Godut.
11.13 Wussum8k kuhhogkaóog, sun wunnegen mittamwossis peantamauont Goduh matta puttagwhôsegk?
11.14 sunnammatta kuhk8tomunkou wosketompain, wosketomp qunúhquoant ne wutákodchúonk.
11.15 Qut mittamwossis qunuhquoant, ne wussohsumóonk, newutche uppuhkuk aninnumauonan wutch woh upputtag8humunat.
11.16 Qut howan ayân8adt, matta nutáusséunan, asuh ummoyeuwekomongash God.
11.17 Qut ne wahteauwéhenog matta k8waweenomunnomw8 moéog matta wutch wanegik, qut ne machuk.
11.18 Newutche negonne, moeu peyaóg moyeuwehkomonganit, nunn8tam penuanittuongash kenugke kenaau, kah noh n8chu n8namptamun.
11.19 Newutche m8che mos panneyeuongash kenugke kenaau, neg pannuppe wunnekitcheg woh wahteauwahuwo[mu]nk kenugke kenaau.
11.20 Newutche meechóg, nish$noh pasuk nemunum negonáe nehenwonche metsuonk, kah pasuk kodtupp8, kah onkatuk kogkeissippam8.
11.21 Tohhen, matta k8wek88mw8 ahhut meetsimuk kah wuttattamuk, asuh sun kummatanumumw8 ummoyeuwehkomunk God, kah kutakodchehheomw8 matta ahtoógig? toh woh kuttinnunnomw8? yeu woh k8ch waeenominunneau? matta k8waweenomunnòmw8.
11.22 Newutche nutattumunomp Lord ne kohk8tomauunóg; Lord Jesus ne nohkog wánass8mit, nemunum petukqunnunk.
11.23 Kah mahche tabuttantog sohquñumun, kah n8wau, nemunnum8k, meech8k, yeu nuhhog sohquanumauwunog, yeu ussek wutch kummequanumuongan8.
11.24 Kah mahche tabuttantog sohquñumun, kah n8wau, nemunnum8k, meech8k, yeu nuhhog sohquanumauwunog, yeu ussek wutch kummequanumuongan8.
11.25 Neyane wonk nemunum wuttattamwaitch, mahche meetsit, n8wau, yeu wuttattamwaitch, wuskeu Testament n8sqheonganit, yeu ussek noh hô utt8che wuttattamógish, wutche kummequanumm8ongan8.
11.26 Newutche noh hô utt8che mechógish yeu petukqunnunk, kah wuttattamogish yeu wuttattamaitch, kenatitteámw8 wunnupp8onk Lord, noh pajeh peyonat.
11.27 Newutche wuttinniin howan, mechik yeu petukqununk kah wuttattog yeu 8tattamwaitch Lord, matta quoshaeetamwu, noh wussumau nushuhkonat wuhh[o]g kah 8sqheonk Lord.
11.28 Qut wosketomp pannuppe nat8tomauonch wuhhogkuh, kah neit mechitch ne petukqunnunk, kah wuttattaj ne wuttattamwaitch.
11.29 Newutche noh mechuk kah wadtattog quoshaeitamwáe, mechu kah wuttattam awakompanaonk ut wuhhogkat, mat wahteau8g wuhhog Lord.
11.30 Newutche yeu, monáog kenugke kenaau n8chumwesuog kah machinaog, kah monáog koweog.
11.31 Newutche wussumogkut kuhhogkanónog, matta woh k8sumitteomun.
11.32 Qut wussumitteáog, Lord kussasamatahhukqun, onk woh mo kutawakompanomun weeche muttaok.
11.33 Newutche nematog moeu peyaóg metsinat pahhettegk.
11.34 Kah howan kodtupwit, metsitch ut wekit, onk woh mo kummoeu peyaum8 ut awakompanaonganit, kah onkatogish pish n8nohtauunash peyôon.
12.1 ONK papaume wadchiikish Nashauanitt8ut, nematog, matta kuttinànumun8mw8 kutass8kinneáont.
12.2 K8wahteaumw8 kutgentilsuomwop, kummonchanukkumwop ut yeug mokákitt8kig nunneukontunkanog, neyane sagkompagunnitteaógup.
12.3 Newajeh wahteauwáhunóg, wanne howan ket8hkont nashpe wuñashauanitt8moh God, unnóou Jesusoh, kummatchenánumuk, kah wanne howan woh n8wau, Jesus Lordeu, qut nashpe wuñetupanatamwe nashauanitt8
12.4 Onk m8cheke chippu wunnetupanatam8wongash, qut noh pasuk nashauanit:
12.5 Kah m8cheke chippeu unnummoadtuongash, qut noh pasuk Lord,
12.6 Kah m8cheke chippeu anomut tananakausuongash, qut noh pasuk God noh asit wame ut wame.
12.7 Qut wahteawàhuwaonk Nashauanit, aninnumaùon nish$noh pasuk 8naiyeuontamunat.
12.8 Newutche pasuk aninnumauau nashpe nashauanit, waantamóe kutt8wongash, onkatog wahteunteáe kutt8wongash, nashpe noh pasuk Nashauanitto.
12.9 Onkatog wunnamptam8onk, nashpe noh pasuk Nashauanit, onkatog wuttapenumunat neetskehuwaónk, nashpe noh pasuk Nashauanit.
12.10 Onkatog wutussenat monchanatam8ongash, onkatog quoshae missohham, onkatog 8wahteauunat nashauongash, onkatog ianont8waongash, onkatog ukquaquoshkinnumunat unnont8waongash.
12.11 Qut wame yeush wutussenash noh pasuk nont Nashauanit, chachaubenumauont nish$noh pasuk8 nanásu, neh anantogeh.
12.12 Newutche neyane muhhog pasuk88, kah m8naash uppompuhcháiyeumash noh pasuk muhhog, mónak, pasuk nont muhhóg, neyane wonk Christ.
12.13 Newutche nashpe pasuk nashauanit wame kukkutsumitteamun, ut pasuk muhhogkat, uttoh unne kut-Jewsúunneau, asuh Gentil, uttoh unne kukkénepissinneau, asuh kutchippiinnean, kah wame k8tattamméhhetteamun ut pasuk nashauanit.
12.14 Newutche muhhog matta pasuk pompuhchai, qut monatash.
12.15 Musseet n8wadt, newutche matta nen menutcheg, matta nen muhhogkat n8chi8h: sunnummatta newutche wutcheìyeu muhhogkat?
12.16 Kah mehtauog n8wadt, newutche matta nen muskesuk, matta neen n8chi8h muhhogkat: sunnummatta newutche wuteiyeu muhhogkat?
12.17 Wame muhhog muskesuk8ut, uttiyeuoh n8tam8onk; wame n8tam8onganu8t, uttiyeuoh munnontamòonk.
12.18 Qut yeuyeu God upponumun nish$noh pompuhchai ut muhhogkat, neyane wekontog.
12.19 Kah wame pasukquinneú88k pompuhchái, uttiyeuwoh muhhog.
12.20 Qut yeuyeu monatash pompuhcháiyeuash, qut pasuk nont muhhog.
12.21 Kah muskesuk matta woh unnaú8 menutchegoh, matta kukquenauwéheúh, asuh wonk muppuhkuk mussétoh, matta kukquenauwéheúmw8.
12.22 Matchaog, ánue wonk, yeush uppompuhchàiyeumash muhhog, nish m8cheke n8chumwiyeuash, nish auwohteaonganu8ash.
12.23 Kah yeush uppompuhchiyeumash muhhog, nish ánantàmogish peánumukquodtash, yeush ut nupponamunan anue m8cheke quttianatamunat, kah kukkâusuongane pompuhchaiyeúmunnónash, m8cheke anue tapeneunkqutash.
12.24 Newutche wanegugish kuppompuhcháiyeumunnónash, matta quenauhikk8mun8h, qut God kukenauwéhteop muhhogkuh, umm8cheke aninnumwontamun quttiantamunat, ne quenauhikk8m8uk.
12.25 Onk woh wanne penuanittuongan8 ut muhhogkat, qut pompuhchasin woh nanauánitteum8ash.
12.26 Kah pasuk pompuhchai onkquammattog wame pompuhchasin 8weche onkquammattamuneau, asuh pasuk pompuhchain quttianumit, wame pompuhchasinneunk 8wekontam8môuh.
12.27 Yeuyeu kenaau wuhhogkuh Christ, kah nìsh$noh uppompuhchaiyeum.
12.28 Kah God nawhutche upponuh ut moeyeuwehkomonganit, negonne Apostlesog, nahohtôeu quoshodtumwaenuog, nishwe kuhk8tomwéhteaenúog, mahche ne nag, monchanatam8ongash, neit neetskehuwae aninnummoadtuongash, anináúsitcheg, nanánuwaenúog, m8cheke unnont8waongash.
12.29 Sun wame Apostlesog? sun wame quoshodtumwaenuog? sun wame kuhk8tomwehteaenúog? sun wame monchanatamwàeussécheg?
12.30 Sun wame àhtoog neetskehuwae aninnummoadtuongash? sun wame ianont8wáog? sun wame quaquanuppinnumwog?
12.31 Qut menuhke ahchewontam8k wáunnegigish aninnummoadtuongash: kah onch kukkuhk8tomaúonumw8 anue wunnegen may.
13.1 TOkonnogque nuttinnont8won wutunnont8waongan8 wosketompaog, kah angelsog, wanne ahtouóon womoausuonk, nutogqueneunkqus neanont8wag wompuhshog, kah sahsauagemesut sahsauag.
13.2 Kah tohkonnogque nutahtauun aninnummoádtuonk quoshae missohhamunat, kah wohtamon wame nupwôaongash, kah wame wahteunteaonk, kah tohkonnogque nutahtauun wanne wunnamptam8onk, onk woh nutontahtoh wadchuash, matta ahtau8on womoausuonk, wanne teag nen.
13.3 Kah tohkonnogque nummagun wame nummaumachiash nussóhkomm8n[ó?]nat matchekuog: kah tohkonogque nummagun nuhhog chikkoswónat, kah mo nutahtau8un womoausuonk, wanne n8nenéhikk8un.
13.4 Womoausuonk sepepáhuau, kah womoausu, womoausuonk matta ishkauóussúmun8 womoausuonk matta mishkôômun8, matta p8kemun8.
13.5 Matta kuhkenausseu, matta natinnehomm8 nehenwonche wuttaihe, matta teanuk m8hm8skum8, matta matchenanatamm8.
13.6 Matta wekontam8 ut matcheseonganit, qut wekontam ut wunnomwayeuonganit.
13.7 tohshinum wame, wunnamptam wame, ann8osu wame, chequnnehtam wame.
13.8 Womoausuong matta mahtshano, qut asuh quoshae missohhamm8ongash pish mahtshaash, asuh unnont8waongash, pish chequnohtaash asuh wahteunteaonk pish mahtsheau.
13.9 Newutche noh n8che wahteauunnan kah nukquoshadtumwaenunnéan webe nawhutch.
13.10 Qut ne pannuppe wunnegik peyaum8uk, neit ne noh wajeyeu8k pish mohtshau.
13.11 Mogkiesúeon, nutogk8wop mukkiesut, nutogque wahteauop mukkiesut, nutogque unnantamup mukkiesut, qut anineeuwean, nutamanum mukkiesu8ongash.
13.12 Newutche yeuyeu nuppannupompattâmumun glasse, pohkinae, qut neit papiuhsukeh muskesukquash: yeuyeu noh n8chéwahteoh, qut neit pish n8wahteoh neyane wonk wahimuk.
13.13 Kah yeuyeu ohtaash wunnamptamoònk annôussúonk, womoausuonk, yeush nishweu qut anuwe missi womoausuonk onk yeush.
14.1 ASuhkom8k womoausuonk, kah kodtantam8k nashauanittue aninnumoadtuongash, qut anue woh kuhk8tamwehteaog.
14.2 Newutche noh pen8wontuwae anuwodt, matta ken8nauou wosketompuh, qut Goduh, newutche wanne howan 8wohtauoh qut ut nashauanitt8ut n8wau nupw8waongash.
14.3 Qut noh kohk8tamwehteadt, ken8nau wosketompuh 8wekekononat, wehquetumauonat, wekontamwaheonat.
14.4 Noh pen8wont8wae an8wadt, wekekonau wuhhogkuh, qut noh kohk8tamwehteadt wekitteauwaheau moyeuwehkomunkoh.
14.5 Nukkodtantam k8wame pen8wont8wónaóont, qut anue kukkuhk8tomuhkona[ó]ont, newutché noh kohk8tomwehteadt anue missugken, kuttumma quohquoshkinuk, onk woh moyeuwehkomonk attumunum wekekonittin.
14.6 Yeuyeu nematog, peyaónunôg m8cheke unnont8waon, toh kittinne wunnaihennumw8, kuttumma unnunnóg ásuh nashpe 8wahteauwàhuwaonk, asuh nashpe wahteunteaonk, asuh nashpe kohk8tamwehteaonk asuh nashpe quoshodtam8onk.
14.7 Kah mat pamantamm8munogish mashont8wóm8ógish, asuh puhpegq asuh harp kuttumma piuhsuk8wom8ug uttoh pish ne wahteaun uttoh en puhpequon, asuh harp8wóm8ug.
14.8 Newutche monopuhpeg matta piuhsukkont8wómun8g, howan woh quoshauwehtog ayeuwuttuonk.
14.9 Neyane kenaau wonk, kuttumma ket8hko[ó]g wutch kénanuwòut kutt8wongash nish wohwohtamugish, uttoh pish in wahteauun uttoh an8womuk? newutché, kukkuttumw8 ut mamatchekesukqut.
14.10 Pagodche monaash wuttamattonkqussuongash mutta$ohket, kah wanne tahn8chey8n8ash.
14.11 Newutche matta wahteauóun ut toh náuwuttam8m8ug wadtauatonkqussuonk, pish neyaneyu8 ut noh an8wad, pen8wont8waenin, kah noh an8wadt pish pen8wont8waeyeu8 ut nuhhogkat.
14.12 Kenaau netatupe, newutche kutahchue kodtantamumw8 nashauanitt88ugish, natinneham8k onk woh kummishanumukqussimw8, wekekonuttinneat moyeuwekomonganit.
14.13 Newutche noh kéket8kóhtunk pen8wont8waonk, peantaj wonk woh ukqushkinnumun.
14.14 Newutche penowont8wae peantomon nunnashauonk peantam qut n8wohwohtam8onk wanne mechumun8.
14.15 neit toh n$nih? nunnashpe peantam nashauanit, kah wonk nun$nashpe peantam wohwohtamoónk: nunnashp8hómam nashau$anit, kah wonk nunnashp8hamom n8wohwohtam8onk.
14.16 Matta n$nán8g, nashpe wunnanitteaan nashâuanit, noh neepauut kenugke as8kinitcheh, uttoh woh wuttin unn8won Amen, mahche tabuttantaman, matta wahtea[ú]ug toh án8wáan.
14.17 Newutche wunnamuhkut k8ne tabuttantam: qut onkatog matta wekekonau.
14.18 Nuttabuttantamau nummanitt8m, numm8cheke unnont8wam onk kenaau wâme.
14.19 Qut ut moeuwekomonganit, ánwoh n8wi napanna tahshinash kutt8wongash nashpe n8wohwohtam8onk, onk woh wonk nukkuhk8tomau onkatogig, onk neit unn8waon piogque muttannonganogkodtash kutt8wongash penowont8waongash.
14.20 Nematog ahque mukkiésue wohwohtam8k? qut mukkiésue ishkauôsegk, qut wosketompae wohwohtam8k.
14.21 Ut unnaumatuonganit wussukwhôsu: nashpe pen8wont8wàe meenanash, kah pen8wont8wáe mussisset8nash, nuttinnonnaoash yeug missinninnuog, qut onch yeush waj wame, matta n8tunk8og, n8wau Lord.
14.22 Newutche pen8wont8waongash kuhkinneasuonganú8ash, matta en nag wanamptogig, qut en nag matta wanamptamogig: qut kuhk8tomwehteaonk, matta 8chiéinneau pann8wohtogig, qut nag wanamptogig.
14.23 Yowutche mámussu moeuwekomonk moeupeyaum8ug pasukquinnu ayeuonganit, kah wame penowont8wahettit, kah petutteahettit as8kitcheg, kah asq wanamptam8gig, sun woh mat n8wówowg kukkogkeámw8?
14.24 Qut wame kuhk8tomuhteáhettit, kah petutteadt pasuk matta wanamptam8g, asuh pasuk as8kit, uppahtimóuh wame, 8sumóuh wame.
14.25 Kah nemehkuh keme8gish ut wuttahut wahteauwáhuonash, neit kepshont ut wuskesukqut, wowussumau Goduh, kah wuttinnonchimun, wunnamuhkut kutappetunkumw8 God.
14.26 Toh unneu neit nematog, moeu peyàog, nish$noh pasuk ahtau ket8hamaonk, ahtau kuhk8tomuhteaonk, ahtau penowont8wáonk, ahtau wahteauwáhuwaonk, ahtau quinnuppinnum8onk: wame ussenaj wutch wekekonittinneat.
14.27 Howan pen8wont8adt, nees8hettich, asuh webe nish8hettich, kah hahsukóeu, kah pasuk quinnupinitch.
14.28 Qut wanne quaquanuppinnumwénunnúun8g, chequnapitch ut moeuwekomonganit, kah ket8hkonch ut wuhhogat, kah en Godut.
14.29 Kuhk8tomuhteaenúog ket8kahettich nesuog asuh shuog, onkatogig wussittumóhettich.
14.30 Toh ne wahteauwahet noh na kishke apit, negonneyeuit chequnapitch.
14.31 Newutche woh wame kukkuhk8tomwehteamw8 nonàsu, onk woh wame wunnetuhtaunneau, kah woh wame wekontamwaheaog.
14.32 Wunnashauaongan8oash kuhk8tomwehteaenúog, nosweetauwàog kohk8tomwehteànutcheh.
14.33 Newutche God matta nanwonyeumwohh8wóou, qut wunnohteahuwóou, neyane ut wame moeuwekomongonéhtu.
14.34 Kummittamwússuwóog chequnaphettich ut kummoeuwekomonganéhtuó[u]t, newutche matta unnanumóog ket8hkunk, qut agwe ut noswetamóhettich, ne wonk an8wadt vnnaumatuonk.
14.35 Kah kodnetuhtauàhettit ne teaguas, nat8tomauàhettich wessuk[ó/ô]uh ut wekuwóut: newutche ne akodchuonk ket8hkont ut moeuwekomonganit.
14.36 Teaguas? sun wuttinn8waonk God sohham8mw8 wutch kuhhogkaóont asuh sun webe kuppeónukquneau?
14.37 Howan unnantog, nen quoshodtumwaénin, asuh nashauanittoénin, samp8aontaj yeush wasukkúhhumàuunógish, nish 8naumatuongash God.
14.38 Qut howan as8kit, as8kitch.
14.39 Newutche nematog ahchewontam8k kuhk8tomúhkon, kah ahque quihtehteagk penowont8on.
14.40 Wame wunnénaj, kah kuhk8wae.
15.1 NAno wonk nematog, k8wahteauwàhunnumw8 wunaunchem8kàonk, ne kohk8tomauunôg, kah wonk attumunumógkup, kah ne nepauweóg.
15.2 Kah ne nashpe wadchanitteaog, mehquontamog uttoh àne kuhk8tomauunóg, kuttumma tahn8che wunnamptamóg.
15.3 Newutche kittinnúmauunumw8 negonne, ne wonk attumunumwomp; Christ nupp8wontamup kummatcheseonganunonash neâunag wussukwhonganash.
15.4 Kah noh mo posekinau, kah omohkeu wonk nashikquinogok neaûnag wussukwonganash.
15.5 Kah wunnauópuh Cephas, neit nabones8utcheg.
15.6 Ne mahche n$nag nogkup anue onk napanna tahshit pasuk88oh wematoh pasukqut: n$nag anue pohshe ash pomantamwog, qut nawhutche kouéog.
15.7 Kah ne mahche nogkup Jamesoh, neit wame Apostlesoh.
15.8 Kah maumajish nunnauop wonk onatuh noh koshkomeu nekit.
15.9 Newutche nen nuppeisses ut Apotlesog, matta nuttapenumo nutussowesinneat Apostle, newutche nen n8woskéhteóh ummoeuwekomonk God.
15.10 Qut nashpe ukkitteamonteanitteaonk God, nen n$noh nen, kah ukkitteamonteanitteaonk ne anummiimukup matta mo tahn8cheinn8, qut nen nutanakaus anue m8cheke onk nag wame, qut matta nen, webe ukkiteamonteanitteaonk ne wechiyeumukqueh.
15.11 Newutche, asuh nen asuh nagoh, ne nuttinne kuhk8tomuhkonan, kah ne kittine wunnamptamunàop.
15.12 Kah kuhk8tomwehteaog Christ omohkeu wutch wunnuppunat, tohwutch n8wàhettit nawutche kenugke kenaau, wanne omohkeongan8 wutch nuppunat?
15.13 Qut matta omohkeongan8 wutch nuppunnat, neit Christ matta omohkeu.
15.14 Kah Christ matta omohkeg, neit nukkuhk8tamuhteaonganun tahn8cheyeu8, kah wonk k8namptam8ongun8 tahn8cheyeu8.
15.15 Nux, kah nummishkouómun pann8wae wauwàcheg papaume Godut, newutche n8wauwomū papaume God, noh omohkinont Christoh: noh matta wutomohkinausuhhoh nupp8og matta omohkehetteg.
15.16 Newutche nupp8og matta omohkehetteg, neit Jesus Christ matta omohkinóus.
15.17 Kah Christ matta omohkinontus, neit k8namptam8ongan8 tahn8cheyeu8, ash kutapmw8 kummatcheseongan8wóut.
15.18 Neit wonk nag kaécheg ut Christ$ut awakompanáog.
15.19 Webe yeuut pomantam8onganit kuttannoôsimun ut Christut, neit kutanueu kutamungehpunomun missininnúog.
15.20 Qut yeuyeu Christ omohkeu wutch nuppunat, kah noh kakeneumuneú8 neg kaécheg.
15.21 Newutche neyane nashpe wosketomp nupp8wonganú8, nashpe wosketomp wonk omohkewonganu8 wutch nupunat.
15.22 Newutche, onatuh ut Adamwóut wame nupp8og, netatup ut Christut pish wame pomantamwáheog.
15.23 Qut nish$noh wosketomp nehenwonche ukkuhk8waonganit, Christ kákeneum, ompetak nag wadchiitcheg Christut, peyont.
15.24 Neit wohkukquoshin, mahche ponit ass8tam8ongan ut Godut, wut8shimau, mahche n8kinuk wame nananuwáonk, kah wame ass8tamóonk kah menuhkesuonk.
15.25 Newutch noh mos nanawunnuau noh pajeh uppononat wame matwôoh ut agwe wussetut.
15.26 Maumachish noh matwau woh paguanit, ne nupp8onk.
15.27 Newutche, mahche wame ponam agwe wussetut, qut n8wadt, wame ponam agwe wussetut; ne wahteauwáhuwon, yeuoh chippinau, noh ponamauut wame ut agwe nagum.
15.28 Kah wame teanteaquasinish sohkog, neit pish wunnaumonain agwapehtauau neh agwe ponamungqutche wame, onk woh God wameyeu8 ut wame.
15.29 Matta nan8g nag toh woh usseog kodsumutcheg wutch napukeg, nupp8og matta omohkéhetteg, neit tohwutch kutchessumóog wutch napukeg.
15.30 Kah tohwutch nepaiéog nunnukquodtut nish$noh hour?
15.31 Nutchadchekeyeuwam nashpe k8wekontam8onganun, ne ohtau ut Christ Jesus ut ke-Lordumun, asekesukokish nunnup.
15.32 Tohneit neánusséhettit missinninnùog nutayeuohkon puppinashimwog ut Ephesus, toh nuttinne wunnenehuk, nupp8og matta omohkehetteg: metsitteuh kah wuttattamuttuh, newutche saup woh kenupmun.
15.33 Ahque as8kekomuk8k, matchekeket8kaonk anisteau wunnetuppeongash.
15.34 T8kek ut sampweseonganit, kah ahque matchesek: newutche nawhutch wanne ahtoóuog waheonk God, yeu nussin wutch kutakodchuongan8.
15.35 Qut nawhutche n8wáog, toh unne omohkinôsóhhanneg nupp8og? kah teagua muhhog paáhettit.
15.36 Kummattámág8, ne ahketeaop matta nekinninno, kuttumma nupp8m8.
15.37 Kah ne ahketeaop, matta noh kutohketeáun muhhog noh pish apit, qut poskégin, pagodche wheat, asuh onkatuk.
15.38 Qut God 8hogáiyuhkóntamun, neyane wekontog, kah nish$noh wuskennem nehenwonche wuhhogkuh.
15.39 Wame weyaus matta nequtchippano, qut pasuk 8weyaus8 wosketompaog, onkatog 8weyaus8 puppinashimwog, onkatog namohsog, onkatog psuksesog.
15.40 Na wonk kesukqut muhhogkunk, kah ohkéeu muhhogkunk, qut kesukque wussohsumóonk pasuk88, kah ohkéeu onkatog.
15.41 Pasuk wussohsumóonk nepâuz, onkatog nanepauhshadt, kah onkatog wussohsum8ongan8 angoqsog, newutche anogqs penowinneungqussúmau anogqsoh ut sohsum8onganit.
15.42 Neyane wonk wutomohkeongan8 napukeg, ohteuhkausúog ut anitut, omohkeog mattá aninn8unat.
15.43 Ohteóhkon ut mishonontam8onganit, omohkinaúsu in sohsum8onganit, ohteúhkausu ut n8chumwiyeuut, omohkinausu ut menuhkesuonganit.
15.44 Ohteuhkausu ut neahennusseup muhhog, ne omohkinnumun nashauanìttoe muhhogkadt, n$nâ weyause muhhog kah nâ nashauanittoe muhhog.
15.45 Kah ne nussukuhwhôsu: negonne wosketomp Adam mo ayeuau pomantamwae keteahoghou, kah maumachish Adam mo ayeu au quaquakqheau nashauanit.
15.46 Qut matta ne mo negonne, ne nashauanitt88g, qut ne wayauseyeu8g, kah ompetak ne nashauanitt88.
15.47 Negonne wosketomp wutcháyeu ohkeit ohkeyeu8, nahohtoéu wosketomp noh Lord wutch kesukqut.
15.48 Neyane noh ohkeyeuut, neyane nag ohkeyeuutcheg, kah neyane noh kesukqut, neyane kesukquéayeu8og.
15.49 Kah neyane wutohqunneunkqussuonk ahtauog noh ohkeyeuut, nenaan wonk nutahtauunan wutogqueneunkqussuonk noh kesukqut wadchiit.
15.50 Kah yeu nussin nematog, wey[â]us kah wusqueheunk matta pish ahtóou wutass8tomóonk God, kah ánéuk matta woh ahtano matta anittin8g.
15.51 Kusseh, kukk8tomauonumw8 asampamukquok, matta pish wame kukkou8mun qut pish wame kuppenowinneungqussimun.
15.52 Teanuk, quenau suppikquoshámuk, maumachish monopuhpegquâmuk, newutche monopuhpeg pish kut8m8, kah nupp8og pish, mat wonk aninnuwe, ômohkeog, & pish nuppen8wìnneungqussimun.
15.53 Newutche yeu woh aneuk mos hogqueheau mat woh ánittin8g, kah yeu woh nap8m8uk, mos hogqueheau mo nanupp8muk.
15.54 Neit, yeu woh aneuk pish hogquehtean ne woh mat ánittin8g, kah yeu woh nap8m8uk pish hogquehtean ne woh mat nap8mun8g, neit pish nnih, ne n8waonk wasukuhwhôsik, nupp8onk misheasquoneau ut sohkauaonganit.
15.55 Woi nupp8onk uttiyeu kutchohkh8waonk? Woi weenohke, uttiyeu kusohkôsuonk?
15.56 Wutchohkh8waonk nupp8onk matcheseonk, kah ummenuhkesuonk matcheseonk unnaumatuónk.
15.57 Qut God tabattantamauunaj, noh aninnumungqueog sohkôsuonk, nashpe Jesus Christ.
15.58 Newutche womonogig nematog, menuhkekompàu8k, mamontiniteátéok, nagwutteaé misheussegk wutanakausuonk Lord, newutche k8wahteauune[á]u, kutanakausuongan8 matta tahn8chéin8, ut Lordut.
16.1 YEuyeu papaume puminnum8onk wutch wanetupanatogig, neyane kukquttumop moeuwek[n]mongash ut Galatia, neyane ussek.
16.2 Negonne kesukok ne week, nishnoh pasuk kenaau chipohtaj puminnum8onganit, neyane God wunnenéheont, na woh matta puminnum8wonganinn8 peyôón.
16.3 Kah peyóon, howan wauweenómok nashpe k8sukkuhh8wongan8ash, nag pish nutann8nôog, kuppaudtauunnaont kummag8ongan8 ut Jerusalem.
16.4 Kah tapeneungquok nen wonk nummonchenat, nag pish n8weechógquog.
16.5 Yeuyeu kuppayaonúmw8, pannupwusháon Macedonia: newutche nuppannupwusham Macedonia.
16.6 Kah pagodche nen nutappin, nux, kah nuppup8[h]sinon weeche kenaau, onk woh ken8swaeu weechámw8; uttoh áyoi.
16.7 Newutche matta kenauunnomw8 yeuyeu neâyoi, qut nuttannous k8wechayeumunúnnaóont ogguhse, Lord unnanumit.
16.8 Qut pish nutap ut Ephesus noh pajeh Pentecost.
16.9 Newutche mishe squoant, kah wunanakausue n8woshweetunkqun, kah na monaog pann8wohtiitcheg.
16.10 Kah Timotheus peyont, naum8k woh matta wabesue k8wetomuk8h, newutche anakausu wutanakausuonk Lord, neâsee.
16.11 Newutche howan mishanánumunkitch, qut wunohteáe n8swae wechok, onk woh nuppeyog, newutche n8weeche askauwompam weemàtinneat.
16.12 Papaume nemat Apollos, nummishewehquetumauop kuppeyaónukqunnaóont weeche wemattinneuh, qut matta unnantamo kuppeyaonukqunnaóont yeu aquompak, qut pish peyau wunogkohteashunk ahquompi.
16.13 Askuhwheteagk, menuhkekompau8 ut wunnamptam8onganit, menuhkosketompó8k, menuhkesegk.
16.14 Wame kuttaiheyeuóash ussénaj en womonittinneat.
16.15 K8wehquetumaunumw8 nematog, (k8wahteaumw8 wek Stephanus, ne kákeneumunneau Achaia, kah nag mag8og wuhhogkauh wuttannummaónaóont wunnetupánatamunutcheh)
16.16 Mósohquehtôk neânussitcheg, & nish$noh howan nuttannumunkqunan weeche, kah anakausit.
16.17 N8wekontam uppeyaonk Stephanas kah Fortunatus, kah Achaicus. newutche ne woh aseôgkup, ne wutusseneau.
16.18 Newutche tapheaog nashauonguh kah kenaou, newutche waheuk neg neonusitcheg
16.19 Moewekomongash ut Asia k8wonkomukouôog. Aquila, kah Priscilla kumm8cheke wonkomukouóog ut Lordut, weeche moeuwekomonk ut wekuóont.
16.20 Wame wemattinneunk k8wonkumukouwóog wonkquttegk nashpe wunnetupanatamwe chipwutt8naputteaonk.
16.21 N8wonkqutteam8onk nen Paul nashpe nunnutcheg.
16.22 Howan mat womonunk Lord Jesus Christ, anáthama maranathayeu8utch.
16.23 Ukkitteamonteanitteaonk Lord Jesus Christ weetomuk8k.
16.24 N8womoausuonk wetomuk8k wame ut Jesus Christ: Amen.