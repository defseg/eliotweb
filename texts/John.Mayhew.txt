1.1 Waske kutchissik kutt8onk ohtóp, kah kutt8onk 8wechiyeumukqunnáp Mannit, kah kutt8onk Mannitt8m8up.
1.2 Ne nan waske kutchissik 8wechiyeumukqunnáp Mannit.
1.3 Wame teaquasinish kesehteôsupash nashpe nagum; kah matta teag kesehteosunn8p wepe nashpe nagum, ne késehteosukup.
1.4 Pomontam8onk apehtunkup, kah ne pomantam8onk 8wequaiyeuminneaóp wosketompaog.
1.5 Kah ne wequai sohsum8m8 ut pohkunnahtu, kah pohkunnai matta wuttattununum8unnap.
1.6 Wosketomp an8nóp wutch Godut, uss8wesup John.
1.7 Noh nan wutche peyóp wauwaeninnuinneat, wauwaontomunnat wequai, onk woh wame wosketompaog wunnômuhtamwog nashpe nagum.
1.8 Noh matta ne wequai, qut {anoonop} 8wauwaontamunnát ne wequai.
1.9 {Uttuh} wunnummuhkútteyeue wequaiyeu8up, ne wohsummonkqut nishnoh wosketomp noh payont muttaohket.
1.10 Noh appúp muttaohkét kah Muttaohk kesehteôsúp nashpe nagum, kah muttaohk matta wahuk8p.
1.11 Peyóp nehenwonche wuttaiheut, kah wuttaiheoh matta attumunuk8p.
1.12 Qut ne attashe attumunukquehp wuttununumauopah munnehkesuonk wunnamoniinneat en Godut, {nux} en wanômuhtogig ut 8wesuonkanit.
1.13 Nag nateuhpaneg matta nashpe wishquehhunk, asuh meyauussue unantam8onk, asuh wosketompae unnantam8onk, qut nashpe God.
1.14 Kah kutt8onk meyausuhkônáp, kah k8wechiyeumukqunnanônup (kah nunnámumunônup wussohsum8onk, sohsum8onk onatuh wunnukquttekehheonoh wutt8shumau) {nashpe} numwohtae monanteaonk kah wunnomwaonk.
1.15 John 8wauwaônopah, kah muhshont8wae unn8wop, Yeuuh an8wauhp, Noh ohsuhkiit, anue wutt8anummukquissehhôu onk nen, newutche nunnanekonuhkunkup.
1.16 Kah wutch wunnumwamechummuonkanut wame nenauun nuttattumunumumunônup, kah monanteaonk wutche monanteaonk.
1.17 Newutche unnômatuonk unnunumóadtinneap nashpe Moses, qut monanteaonk kah wunnômwaonk peyom8p nashpe Jesus Christ.
1.18 Wanne howae wosketomp wunnanaoh God ut nanwe ohquompiyeuut; nukquitekehhae wunnamôniin, noh apit upp8chunauônuh wutt8shumau, noh wunnahtuhkônuh.
1.19 Kah yeu 8wauwaonk John, Jewsog ne an8nahhittit Sephausueninuog kah Levitsog wutch Jerusalem, natt8tumauônat, Howan ken?
1.20 Kah somp8wop, kah matta quen8wo8p, qut somp8wop, Nen matta Christ.
1.21 Kah wunnatt8tumauwôopah, Neit toh hen? Sun ken Elias? Kah unn8wau matta nen. Sun ken noh quahshotumwaenin? Kah unnunnomp8humup, Matta.
1.22 Newaj unnahhittit, Howan ken, onk woh nunnomp8humauônônog ann8nukqueogup: Toh kussim papaume kohhog?
1.23 Unn8wóp, Nen 8wadtauohtunkquissuonk noh mohshont8wadt ut tauohkomukqut, Sampwehteo8k ummay Lord, ne an8wahp quahshotumwaenin Esaias.
1.24 Kah nag ann8nittuppaneg Pharisesupaneg.
1.25 Kah wunnatt8tummauôopah, kah wuttunoopah, Neit tohwaj kutchissummuwaan, matta Christ8ean, asuh Elias, asuh noh quohshotumwaenin?
1.26 John wunnomp8humauopah, unn8wop. Nen nukkutsummuám náshpe nippe, qut pasuk wunnepauin kunnugke kohhogaout noh matta waehheôogq;
1.27 Unnoh nan, ohsuhkiit {kah} anue watooanumut onk nen, unnoh ummattogquanapeash matta nuttapuhkaminneunkqussu ompunumunnát.
1.28 Yeush ussenapash ut Bethabara onkkoue Jordan, John adt kutchussummuohp.
1.29 Na wonk kesukohk John nauau Jesusoh uppeyaônukquoh, kah unn8wau, Kusseh wullamboh God, noh amanuk ummatcheusseonk muttaohk.
1.30 Yeuuh nuh an8wauhp, nuttahsuhkunk wosketomp, noh anue wat8annumut onk nen: newutche nunnanekônuhkunkup,
1.31 Kah matta n8waheop: qut onk woh washanôu en Israelut, newaj peyôi kutchissummuôn nashpe nippe.
1.32 Kah John wawóp, n8wóp, Nunnaóp Nahshaunit n8keu wutch kesukqut, onatuh wuskuhwhannanut, kah uppogkuss8quoh.
1.33 Kah matta n8waheop: qut noh an8nukqueuhp kutchissummuonat nashpe nippe, noh nan nuttukup, Noh adt nawadt nahshauanit wunn8kehtunkquah kah uppogs8quoh, noh nan kodsummuadt nashpe wunnetuppantamwe nahshauanit.
1.34 Kah nunnaumup, kah n8wawap yeuuh wunnámonoh God.
1.35 Wonk na wonk kasukohk, John nepoup, kah nes8oh ukkodnehtuhtaeninnumoh:
1.36 Kah moninneauont Jesusoh, ne uppapomushon, un8wau, Kusseh wullamboh God.
1.37 Kah nas8itcheg kodnehtuhtáeninnuog wunn8tauoopah, kah assuhkauopaneg Jesusoh.
1.38 Neit Jesus ompamuhquaeup, kah wunnawopaneg wuttahsuhkunkquoh, kah nah wuttunuh, Teag kunnatinneahhamumw8? Nag wuttunowoopah, Rabbi, (ne qushkunosik unnauwuttamun nussontimom) tonoh kuttiin?
1.39 Nah wuttunouh, Nonche nam8k. Nag peyopaneg kah namuppaneg uttuh watohkehp, kah 8wechiyeumowoopah ne kesukohk: newutche nawahquop.
1.40 Pasuk nas8itcheg notauuhp Johnoh, kah assuhkouuhp, noh Andrew Simon Peter wematoh.
1.41 Noh nekone namehheau nehhenwonche wematoh, Simon, kah wuttunuh, Nunnamheomun Messias, ne quishkunosik {unnauwuttamun} Christ.
1.42 Kah uppas8w[o]pah en Jesusut. Kah Jesus nawont, n8wop, Ken Simon wunnamonoh Jona: pish kuttuss8wes Kephas, ne qushkunosik unnauwuttamun qussuk.
1.43 Na wonk kasukohk, Jesus kesanum8p suhhomunnát en Galilee, kah nameheau Philipoh, kah wuttunuh ohsuhkah.
1.44 Onk Philip wutchiyeup Bethsaida, wutt8tan8 Andrew kah Peter.
1.45 Philip namehheau Nathanaeloh, kah wuttunuh, Nunnamheomun ne Moses ut unnomatuonkanut, kah quahshotumwaeninyeuog wasuhquahwhahhitteuhpah, Jesus noh wachiit Nazareth wunnamonoh Joseph.
1.46 Kah Nathanael wuttunopah, Sun woh teaque wanekuk wuttussuhhom8m8 Nazareth? Philip wuttunuh, Nonche naish.
1.47 Jesus nawóp Nathanaeloh uppeyaônukquah, kah n8wóp neh papaume, Kusseh wunnummuhkitteyeue Israelite, noh matta wunnompuwussuonk apehtunkook.
1.48 Nathanael wuttunuh, Uttuh k8ch wahhén? Jesus nomp8humup, kah wuttunopah, Philip asquam wahkumuk8an, ne apean agque figsuhtukqut, kunnawunup.
1.49 Nathanael namp8humup, kah wuttunuh, Rabbi ken wunnaumonoh God, ken Israele kehtass8t.
1.50 Jesus namp8humup kah wuttunopah, newutche kuttununup, kunnawunup aque figsuhtukqut, k8nomuhtam? pish kunnaum anue makakish onk yeush.
1.51 Kah wutunuh wunumuhkút wunnumuhkut kuttunush ompehtag pish kunnaumumw8 kesuk woshwem8 kah wut-angelsumoh God uspeog kah n8keog ut wunnaumonat wosketomp.
2.1 KAh nashukqunnogohk wetauwateaonkanuup ut Cana ut Galilee, kah 8hkasoh Jesus na wuttapinneah.
2.2 Kah naneeswe Jesus kah ukkodnuhtuhtáeninnumoh, wehkumopaneg en wetauwateaonkanit.
2.3 Kah quanawehhukquehhittit wine, Jesus 8hkasoh, wuttukquoh, Wanne ohto8wog wine.
2.4 Jesus wuttunuh, Muttumwussus, toh kuttutt8tauush? nuthour8m asq peyomun8.
2.5 OOhkasoh unau wuttinninnuminneunk, nishnoh anukqueogq, usseg.
2.6 Kah na p8nonap nukquttuh tashunash nippee ohsunohkuhquoh, neanag Jewsog uppahkhittuonkan8, nishnoh pasuk woh tashohteau nees asuh nishwuffirkinsogkát.
2.7 Kah Jesus wuttunuh, Numwápag nippe-ohkuhquoh nippe. Kah wunnumwáponowoopah en wussaut.
2.8 Kah wuttunuh, s8khuppag yeuyeu, kah monchattohk noh paohquttuk muhshattupp8onk. Kah ummonchattaunaóp.
2.9 Kah paohquttuk muhshattupp8onk quáchehtag nippe ne winehteamukup, kah matta wahteunk tuh wachiyeum8ukup, (qut wuttinninnuminneunk wáthuppohpaneg wahteaoupaneg) paohquttuk muhshattupp8onk wehkumóp wasentomunnitcheh,
2.10 Kah wuttunuh, Nishnoh wosketomp nehnekone wunnahto wanekuk wine; kah wosketompaog tápsuppamwehhittit, neit machuhk; qut ken k8wátchonum wanekuk wine yeu pache.
2.11 Yeu waj kutchissik muhchantom8onkash ne aseph ut Cana ut Galilee, kah nahtehteop wussohsum8onk, kah ukkodnehtuhtáenumoh 8nomuhtunkuppah.
2.12 Mahche yeu unnag, mattompóp en Capernaum, nakum, kah ukkodnehtuhtaenumoh, kah na mat umm8chikukqunohteáunneau.
2.13 Kah Jewse pamuhkoadtuonk paswohtóp, kah Jesus kuhkuhk8p en Jerusalem,
2.14 Kah namehheop ut templeut neh makunnitcheh Oxunoh, Sheepsoh wuskuhwhannanoh, kah oss8wunukig teaguash, nonummatapuog.
2.15 Kah mahche ayik peminneohtone sohsamehtahheg, wussuhh8hkouwopah wame wutch templeut, kah Sheepsog kah Oxunog; kah s8kuhteop wutteag8 os8ompacheg, kah képuhteop tablesash;
2.16 Kah unnóp neh makunnitche wuskuhwhonanoh, Yeush amanumm8k, ahque ayim8k n8sh wek onuhqushakomuk.
2.17 Kah kodnehtuhtáenuog mehquantamuppaneg unnussuhquohwhosu, Kussop-wamotam8onk kek nummahchupp8wonukqun.
2.18 Neit Jewsog nomp8humuppaneg kah wuttunoopah, Teaque kuhkinneasuonk kunnahtissimun, neán yeush ussean?
2.19 Jesus nomp8humup kah wuttunopah, Paquatto8k yeu temple, kah nishukqunnogohk pish nuttomuhkunumun.
2.20 Neit un8wopaneg Jewsog, Yauwinehcheg kah nukquttuh tashikkodtam8 yeu temple oiayimunah, kah sun pish kuttuspunumun nishikkésukquae.
2.21 Qut weogquttumup wohhogae temple.
2.22 Newutche mahche omohket wutch nuppunnat ukkodnehtuhtáenumoh mehquantamuppaneg yeu wuttunonaóp: kah wunnomuhtamuppaneg wussuhkquohwhonk, kah kutt8onk ne Jesus án8wohp.
2.23 Onk ne apit Jerusalem ut pamuhkôadtuonkanut, muhshattupp8e {kesukodut}, monaog wunnomuhtamuppaneg ut 8wesuonkanut, namwehhittit muhchantam8onkash nish ássehpash:
2.24 Qut Jesus matta wuttahtuhshôwôopah wohhoguh, newutche wahheop wame wosketompoh,
2.25 Kah matta quenáwehhuk8p howan 8wauwáônonát wosketomp: newutche waehteop ne apehtunkquit wosketomp.
3.1 NA mo wosketomp wachiit Pharssesut, uss8wesup Nicodemus, Jewse nanawunuwenin:
3.2 Unnoh peyáônop Jesusoh nuhkonae, kah wuttunopah, Rabbi, n8wahteamun ken kuhk8tumwehteaenin, noh wág Godut: newutche matta woh howan wuttusseinash yeush muhchantom8onkash, nesh aseanish, kuttumma God wetomont.
3.3 Jesus nompp8humup kah wuttunopah, Wunnumuhkut wunnumuhkut kuttunush, Kuttumma wosketomp nompe nekit, matta woh nam8 wuttahs8tum8onk God.
3.4 Nicodemus wuttunuh, Uttuh woh wosketomp wuttinne nompe nekin kuhchisuit? Sun woh nahohtoe petutteau en wuttotômukqut 8hkasoh, kah netu?
3.5 Jesus nomp8humup, Wunnumuhkut wunnumuhkut kuttunush, Kuttuma wosketomp netuontog nippe kah Nahshaunit, matta woh petutteo8 wuttohs8tum8onkanit God.
3.6 Ne nateum8uk wutch weyausut, weyausum8: kah ne nateum8uk wutch nahshaunitt8ut, nahshánitt8m8.
3.7 Ahque muhchantash ne ánunnuhp, mos kunnompe netimw8.
3.8 Wapan wuttishau uttuh kod wuttishonk, kah kunn8tam ne anont8wom8uk, qut matta k8wahteo8 uttuh wam8uk, kah uttoh aom8uk: ne wuttunniin nishnoh pasuk noh wachekit nahshaunitt8ut.
3.9 Nicodemus namp8humup kah wuttunnopah, uttuh woh yeush en unni?
3.10 Jesus namp8humup kah wuttunnopah, sun kussontimau ut Israel, kah yeush matta k8wahteo8unash?
3.11 Wunnumuhkut wunnumuhkut kuttunush, Nussimun ne wahteauog, kah n8wauw[o]nan ne naumogup; kah matta kuttattumunum8mw8 n8wauwaonkanun.
3.12 Unnunog ohke ohkunakish, kah matta wunnomuhtam8og, uttuh woh kuttine wunnômuhtámunneau unnunog kesukque ohhunakish?
3.13 Kah matta howae wosketomp wuttauspu en kesukqut, qut noh nokehp wutch kesukqut, wosketomp wunnamônoh noh apit kesukqut.
3.14 Kah Moses neane tashunuhp ashk8koh ut touohkomukqut, netatuppe wunnaumônoh wosketomp mos tashunôu:
3.15 Onk nishnoh howan wanômuhtauont matta woh auwohkuhpuno8, qut woh ohto michemohtae pomontam8onk.
3.16 Newutche God wuttunukuhque wômontamunap muttaohk, ummákunnát wunnukqutekehônoh, onk nishnoh howan wanômuhtauont, woh matta auwohkuhpuno8, qut woh ohto michemohtae pomontam8onk.
3.17 Newutche God matta ann8no8p wunnámônoh en muttáohket mahchinnuontamunnat muttaohk: qut onk muttaohk nashpe nakum woh watchônumun.
3.18 Noh wanômuhtauont matta machchinnuwonôu: qut noh matta wanômuhtam8k mahche machinnuwônôu, newutche matta wunnômuhtom8 ut 8wesuonkanit wunnukqutekehheônoh God.
3.19 Kah yeu mahchinnuonittuonkanu8, wequai peyom8 en muttaohket, kah wosketompaog anuontamog pohkunai onk wequai, newutche wuttisseonkan8woash matchitash.
3.20 Nishnoh pásuk matche aset sekinneam wequai, kah matta peyáontom8 wequai, ishkont wuttisseonkash woh aiuskontumunash.
3.21 Qut noh wunnômwae aset peyáôntam wequai onk woh wuttisseonkash nahtehkonash, nesh kesehteosuash ut Godut.
3.22 Yeush mahche unnág peyóp Jesus kah ukkodnehtuhtaenumoh en Judae ohkeut, kah na wuttut wechiyeumonaop, kah kutchissummuonáp.
3.23 Kah John wonk kutchissummuóp ut Enon, keshke Salim, newutche na mishippagkodtup: kah peyopaneg, kah kutchissumopaneg.
3.24 Newutche John asquam kuppushshágkunóp.
3.25 Neit waapem8p chan8waonk náshaue nahwhutche John ukkodnehtuhtaenumoh, kah Jewsog papaume pohkhittuonk.
3.26 Kah peyáônopaneg Johnoh, kah wuttunoopah, Rabbi, noh watomukqueohp ongkóue Jordan, noh wauwáonohp, kusseh unnoh kutchissummuau, kah wame missinninnuog uppeyáonouh.
3.27 John nomp8humup kah n8wóp, wosketomp woh mo teag nemunum8, kuttumma unnunumauut wutch kesukqut.
3.28 Kenau k8wauwaosumw8, nissip, Nen matta Christ, qut nunnekonan8nit onk nágum.
3.29 Noh wadchonont wetauwateanitcheh, wusséntamwaeninnu8: qut wetompoh wusséntamwaenin, noh napauit kah notauont, mishe wekontam8wontam wusséntamwaenin wuttunont8waonk: yeu n8wekontam8onk newutche mohsuhkosu.
3.30 Noh mos náno missikkén, qut nen {mos} nunnáno peisis.
3.31 Noh wág wutch waape, aneuhkouau wame: noh wáchiit ohkeut; ohkeeyeu8, kah weokquttum ohke: noh wág kesukqut, aneuhkouau wame.
3.32 Kah ne nakup kah notokup, 8wauwáontamun; kah matta howan attumunum8 8wauwaonk.
3.33 Noh átumunuk 8wauwaonk, mahche unnupp8num ukkéhkinneasuonk, God wunnumuhkitteyeu8.
3.34 Newutche noh God án8nuhp kekutt8hkontam wuttunn8waonkash God: newutche God matta quttuhwhosue wuttinunumauuh nahshaunitt8h.
3.35 Wutt8shumau wámonau wunnámoniinneuh, kah mahche mág8 nishnoh teag en wunnitcheganit.
3.36 Noh wanomuhtauont wunnámoniinneuh, ohto michemohtae pomontam8onk: kah noh matta wanomuhtauonk wunnámoniinneuh, matta pish nám8 pomontam8onk, qut umm8shquantam8onk God wuttóiappehtunkqun.
4.1 NEwutche Lord wahteunk, uttuh ane Pharisesog unnehtamwehhitteuhp, Jesus ayeuau, kah kutchissimau monáog kodnehtuhtáenuog onk Johnnoh,
4.2 (Tokonogque nagum Jesus matta kutchissimmuwoup, qut ukkodnehtuhtaenumoh)
4.3 Nukkodtumup Judea, kah amma8p wonk en Galile.
4.4 Kah noh mos pannupwushshotam Samaria.
4.5 Neit peyau Samariae 8tanát, ass8wetamuk Sychar, keshke ne kodchuhkohkomuk Jakob annumauuhp wunnamonoh Josephoh.
4.6 Kah Jacob 8thomonk na ohtóp. Newutche Jesus sawunuk nashpe uppomushaonk, yen wuttin ohpappinneap wuttohhomonk: kah papaume nukquttuh tashhouryeu8p.
4.7 Na uppeon Samariae muttumwussis wuttuhhupponat: Jesus wuttunuh, Wuttattamwehheh.
4.8 Newutche ukkodnehtuhtaenumoh ayaopaneg 8tanat attowonat mˆtsuonk.
4.9 Neit Samariae muttumwussis wuttunuh, Ken kut-Jewsu onah k8wehquttummah nippe, nen Samariae muttumwussissuwe? newutche Jewsog matta utt8touwo8og Samaritansog.
4.10 Jesus nomp8humup kah wuttunopah, Wahteauas ummag8onk God, kah howan anukquean, Wuttatamwehheh; woh k8wawehquttumauop, kah woh kuttanunummunkup pomontamwae nippe.
4.11 Muttumwussis wuttunuh, Sontim, matta teag k8thupahto8, kah wuttohhomonk m8noi: uttôka k8tohtouun ne pomomtamwae nippe?
4.12 Sun kuttanue mussukken onk n8shun Jakob, noh annumunkqueogup yeu wuttahhomonk, kah 8tattamunnah nagum, kah wunnechonoh, kah wunnetossumoh.
4.13 Jesus namp8humup kah wuttunopah, Howan watattog yeu nippe pish wonk kohkutt8n.
4.14 Qut howan watattog nippe ne pish anumauog, matta pish kakuhkutt8n8 micheme: qut nippe ne pish anumauog, pish apehtunk wuttohhomunk m8sohhuhquonu8 en micheme pomontam8onkanut.
4.15 Muttumwussis wutunuh, Sontim, unnunumah yeu nippe, onk woh matta nukkakuhkutt8n8, asuh yeu nuppeôun wuttuhhuponát.
4.16 Jesus wuttunuh, monchesh wehkum kasuk kah peyosh.
4.17 Muttumwussis namp8humup kah n8wóp, Matta n8wasukkoiyeu. Jesus wuttunopah, K8ne unn8w…m, Matta n8wasukkiyeu:
4.18 Newutche napannatass8k k8wasukkiup, kah noh yeuyeu wadchonadt matta k8wasukkóieun: ne kuttut wunnomwón.
4.19 Muttumwussis wuttunuh, Sontim, N8wohtam kukquashottumwaeninnu.
4.20 N8shunonog wawussummuwopaneg yeu ut wadchuut, kah kussimw8, Jerusalemut ne wosketompaog woh wuttut wawussummuwoneau.
4.21 Jesus wuttunuh, Muttumwussis, wunnomuhtah, hour peyom8 wanne pish adt wawussumog Wutt8shumou, yeu wadchuut asuh Jerusalemut.
4.22 Wanne k8wauwom8 teaquas wawussuttumokq: n8wahteomun teaqus wawussut[t]umog: newutche wadchanittuonk Jewsog 8taiheneau.
4.23 Qut hour peyom8, kah yeuyeu ohteau, sampwe wawussummuwacheg pish adt wawussumahhittit wutt8shumou ut nohshaunitt8ut, kah wunnomwaonkanit: newutche wutt8shumou natinneawhou ne onussinitcheh 8wauwussumukqunnát.
4.24 God nashaunitt88, kah nág wawussumoncheh, mos 8wawussumouh ut nashanitt8ut kah ut wunnomwaonkanit.
4.25 Muttumwussis wuttunuh n8wahteo Messias peyau, noh as8wesit Christ: noh peyont pish nummushomunkqun wame teaquasinish.
4.26 Jesus wuttumuh, Nen kan8nnun, unnoh.
4.27 Kah yeu mahche unn8wahhittit ukkodnehtuhtaenumoh peyópaneg, kah muhchantamuppaneg ukkekutt8hkouon muttumwussisoh: qut matta howan wuttunopah. Teaquas kunnatinneahham? asuh, Toh waj kekútt8kkouadt?
4.28 Neit muttumwussis nukkodtumup wunnippeohkuhkq, kah monch8p en 8tanát, kah unnau wosketompoh,
4.29 Peyeunk kehkinneohk wosketomp noh anukqueuhp nishnoh ahisseuhp: Sunummatta yeuuh Christ?
4.30 Neit nag suhhomupaneg wutch 8tanat, kah uppeyaonowoopah.
4.31 Tawishonk ohquompi ukkodnehtuhtaenumoh nanomppassumukup, unn8waog, Sontim, metsish.
4.32 Qut wuttunopah, nuttóhto metsuonk mechunát, ne matta wahteo8og.
4.33 Newutche kodnehtuhtaenuog unnitt8paneg, Sun howan uppapattauosohhoh {ne} woh machuk?
4.34 Jesus wuttunuh n8metsuonkán ussenát wuttunnantam8onk noh an8sehp, kah kesehtauunát wuttanuhkosuonk.
4.35 Sunummatta kiseumw8, Yauinneahittit nuppausaog, kah {neit} kepunumwahittin? Kusseh kuttununumw8, Tashunum8k kuskesuk8woash, kah kehkinneam8k ahteuhkônash; newutche wompiyeuash, tápiyeuit kepunumunát.
4.36 Kah noh kapunuk attumunum onkquatunk, kah muhmôunum mechummuonk en micheme pomontam8onkanit: onk woh naneswe noh ahkehteat kah noh kápunuk môeu mushkouantamwog.
4.37 Kah yeu ut ne unn8waonk wunnômwom8, Pasuk ohkehteau, kah onkatog kepunum.
4.38 Kuttann8nunumwóp kepunumunnát uttuh adt matta anuhkoseogkup: onkatogik wosketompaog anuhkosupaneg, kah kuppetutteámwóp en wuttanuhkosuonkan8wout.
4.39 Kah monáog Samaritansog naut 8tanát 8nomuhtauwôopah, wutche ukutt8onkash muttumwussis, noh wauwahp, nummushommunkup nishnoh ahisseuhpash.
4.40 Neit Samaritansog paáônahhittit, wunnannompassumôopah woh 8wechiyeumônaout: kah na wunnesukqunohkônáp.
4.41 Kah monaog wonk wunnômuhtamuppaneg, wutche nehenwonche ukkutt8onk:
4.42 Kah unnopaneg muttumwussissoh, Yeuyeu n8nômuhtamumun, matta wutche kissuonk: newutche nenáwun nummahche n8tauôun, kah n8wahtauunnán, wunnummuhkut yeuuh Christ, noh wadchônuk muttáohk.
4.43 Kah mahche nesukqunnogohk na 8che ámaenáp, kah óp Galileut.
4.44 Newutche nagum Jesus wauwóp, quáshotumwaenin matta quehtianumôu ut nehenwonche wutohket.
4.45 Neit payont Galile, Galileansog attumunukup, ne mahche namwehhettit wame nesh asehpash ut Jerusalem, ne mashattupummúk; newutche nág wonk ópaneg mushattupp8onkanit.
4.46 Neit Jesus wonk peyau en Cana ut Galile, uttuh adt winehteohp nippe. Kah na mo howae mushoshketomp, wunnamônoh mahchinnáoh ut Capernaum.
4.47 Anuhtog Jesus mahche wuttussuhham Judea en Galile, wuttáônopah, kah wunnannompassumopah woh 8womissinneat, kah wunnetiskehheonat wunnámonoh: ne wutche passuttau8p.
4.48 Neit Jesus wuttunopah, Matta k8nômuhtam8mw8, kuttumma namogq kehkinneasuonkash kah muhchantam8onkash.
4.49 Mushoshketomp wuttunuh, Sontim, wômissish nunnechonus asq nanupp8kup.
4.50 Jesus wuttunnuh, monchish; kunnámon pomantam. Kah wosketomp 8nomuhtamunap ne kutt8onk Jesus ánukquehp, kah monch8p.
4.51 Kah neán womussét, wuttinninnumoh nogkuskunkup, kah wuttinne kunn8nowôopah, Kunnamon pomontam.
4.52 Neit nah wunnatt8tumauopah hour uttuh adt n8che s8ksehp: kah wuttunopah, Wunnok8 nesausuk átashhouryeuuk kussunnasháonk nukkonukup.
4.53 Neit wutt8shin wahteop nenan hour Jesus adt unuhp, Kunnamon pomontam; kah nágum wunnomuhtamup, kah wame wék.
4.54 Yeu wonk nahohtoeyeue muhchantam8onk ne Jesus asehp, mahche sohhog wutch Judea en Galileut.
5.1 Yeu mahche unnág, na mo Jewse mishadtupp8onk, kah Jesus kuhkuhquep en Jerusalem.
5.2 Onk óhtóp ut Jerusalemut, keshke Sheepsog {ohhut kodtauwompasumuk} nippis, ne ass8wetamuk ut Hebrewe unnont8waonkanut, Bethesda, ne napanna átashontushukkamukk8ukup.
5.3 Yeu nan wussepsinunnaóp muttáanwog nóchumwesitcheg, pogkunnikig, kehkeshkwhitcheg, senôshkesitcheg, pompahtouppaneg woh wogkouem8ut nippe.
5.4 Newutche angel piuhsukutt8cheyeue wuhwomusseup en nuppisut, kah mamontunumup nippe: neit nishnoh howan nagone tauohpet mahche mamontunumuk nippe nétskehhóp, tôkod unninneat.
5.5 Kah na wuttapinneah wosketomp, noh ohtokup n8chumwesuonk nishwinehcháge kah nishwôsuk kodtumwae.
5.6 Jesus náwont sepsunwoh, kah wahteunk ne wussepe aôninneônup, wuttunuh, Sun woh kunnétskehhit?
5.7 N8chumwesuenin nomp8humunkup, Sontim, Mamontunósikish nippe, wanne howan nuttauohpunuk8h nippisseut: qut payaonish onkatog negone tauohpe onk nen.
5.8 Jesus wuttunuh, Omohkish, tahshunush kuttappin, kah pomushash.
5.9 Kah wachét wosketomp nétskehheop, kah tahshunumup wuttappin, kah pomushóp; kah nenan kesukod sabbattom8p.
5.10 Newutche Jewsog wuttunôwôopah noh nátskehhuttup, sabbathe kesukodtu8; matta unnoman8, kukkununnumunát kuttappin.
5.11 Wunnomp8humauopah, noh natiskehhukqueuhp, noh nan nuttukup, Tashunish kuttappin kah pomushash.
5.12 Neit wunnatt8tumauôopah Howan noh anukqueohp, Tashunish kuttappin kah pomushash?
5.13 Kah noh natskehhuttup matta wahteo8p howan noh: newutche Jesus amaoop, newutche muttaan8wog na wuttappip.
5.14 Ompehtag Jesus wunnamheuh ut templeut, kah wuttunopah, Kusseh, kunnetskehhit: ahque wonk matcheussésh, ishkont k8che uhquinneuukquohk kuppeyáonukqun.
5.15 Wosketomp monch8p, kah unnóp Jewsoh, Unnoh Jesus natskehhukqueuhp.
5.16 Kah newache Jewsog n8sweh tohwhahhitteuhp Jesusoh, kah ukkod nushowôopah, newutche yeush wuttissenipash sabbath-dayeu.
5.17 Qut Jesus wunnomp8humauopah, N8sh yeu uppache anuhkosin, kah nen nuttanuhkos.
5.18 Newache Jewsog nano kodtinneanahhitteuhp, newutche matta wepe p8hqunnum8p Sabbath, qut wonk n8wop God N8sh, {kah} tatuppeyeuwehheop wohhoguh en Godut.
5.19 Neit Jesus nomp8humup, kah wuttunopah, Wunnumuhkut wunnumuhkut kuttununumw8, Wunnamoniin matta woh teag nusse ussu, qut uttuh nág wutt8shin wuttissén: Newutche tokod usset, ne wonk wuttissén wunnamoniin.
5.20 Newutche wutt8shin wamonau wunnamoniinneuh, kah wunnahtunuh wame teaquasinish nish nagum asecheh: kah pish wunnahtunuh anue magakish anuhkosuonkash onk yeush, onk woh kummuhchantamumw8.
5.21 Newutche neane Wutt8shumau omuhkunont nupwoh, kah ukketeahhuh: netatuppe wunnamoniin keteaheou howane anantogeh.
5.22 Newutche Wutt8shumau matta howane wussumo8; qut mahche mág8 wame wussuttum8onk en Wunnamoniinneat.
5.23 Onk woh wame missinninnuog quehtianumáog Wunnamoniinneuh, neane quehtianumahittit Wutt8shinneuh. Noh matta quahtianumunk Wunnamoniinneuh, matta quehtianumo8 Wutt8shinneuh noh án8nuhp.
5.24 Wunnumuhkut wunnumuhkut kuttununumw8, Noh notog nuttun8waonk, kah wanomuhtauont noh an8sehp, ohto michemohtae pomontam8onk, kah pish matta petitteo8 mahchinnuontuonkanit; qut paumukkom nupp8onk en pomontam8onkanit.
5.25 Wunnumuhkut wunnumukut kuttununumw8, Hour kod peyom8, kah yeuyeu ohteau, nupp8og pish adt n8tamwehhittit 8wadtauohtunkquissuonk Wunnámonoh God: kah nag n8togig pish pomontamwog.
5.26 Newutche neane Wutt8shummau apehtunkquit pomontam8onk; ne wuttinne ununumauon Wunnamoniinneuh wuttappehtunkqunnát pomontam8onk;
5.27 Kah wuttununumauopah munnehkesuonk ussenát wussuttum8onk wonk, newutche noh wosketomp wunnámonoh.
5.28 Aque yeu muhchantamm8ontam8k: newutche hour kodpeom8, ne pish adt wame apitcheg wenohkét n8tamwehhittit 8wadtauohtunkquissuonk,
5.29 Kah pish suhhomwog, nag wunne asehpaneg en pomontamwe omohkeonkanit, kah nag matche asehpaneg, en ouwohkuhpunae omohkeonkanit.
5.30 Matta teag woh nutchippinnuh: neane n8tam nittinne wussuttumun, kah n8suttum8onk sampwi; newutche matta nunnattinneahham8 nehenwonche nuttunantam8onk, qut wuttunantam8onk Wutt8shimau noh án8sehp.
5.31 Wauwáonog nohhog, n8wauwáonk matta wunnummuhkuten8.
5.32 Na onkatog wauwaonukque, kah n8wahteo ne wauwaonk uttuh wauwaosit wunnumuhkuteyeum8.
5.33 Kunnekuht8wamwop en Johnut, kah noh wauwáontamup wunnomwaonk.
5.34 Qut matta nuttattumunum8h 8wauwaonk wosketomp: qut yeush nissinneash, onk woh k8wadchanitteámw8.
5.35 Noh nashqunae kah wossum8e wequaiyeu8p, kah k8wekontamumwop ogkuhse mushkauantamunnát ut 8wequaiyeumut.
5.36 Qut nuttohto anue mussi wauwáonk onk {oowauwaonk} John; newutche anuhkosuonkash Wutt8shumou anunummiitcheh pakodchehtouunat, nish anuhkosuonkash aseonish, nuttinne wauwaonukqunash, Wutt8shumou nuttann8nukup.
5.37 Kah nehenwonche Wutt8shumau noh ann8sehp, n8wauwaonuk. Matta kunnanukqut n8tam8mwop wuttunont8waonk, asuh nanaum8mwop wuttogquompamukquissuonk.
5.38 Kah wuttun8waonk matta kuttoiapehtunk8mw8: newutche noh an8nuhpoh matta k8nomuhtauou.
5.39 Natinneahkontam8k wussuhkwhonkash, newutche ut yeush kuttunnantumumw8 kuttahtómw8 micheme pomontamm8onk, kah nish nashog wauwaonukqueonish.
5.40 Kah matta kuppeyaoseumw8 onk woh kuttohtouunaout pomontam8onk.
5.41 Matta nuttattumunum8 quehtianittuonk wutch wosketompaut.
5.42 Qut n8wahteo matta kuttapehtunkk8mw8 wamonaonk God.
5.43 Nuppeyom ut N8sh 8wesuonkanit, kah matta kuttattumminneumw8: onkatog peyont ut nehenwonche 8wesuonkanit, noh woh kuttattumunou.
5.44 Toh woh kuttinne wunnomuhtamumw8, adtumunumoattéáquish quehtianittuonk, kah matta natinneahom8ogq ne quehtianittuonk wepe {wamoouk} Godut.
5.45 Ahque unnantam8k kuppetukkonunnumw8 en Wutt8shineat: na pasuk pátukkonukqueogq, {unnoh} Moses, uttuh papahtanumogq.
5.46 Newutche wunnomuhtauogqus Moses, woh k8nomuhtiimwop: newutche wussuhkquohhomup papaume nen.
5.47 Qut matta wunnomuhtam8ogq 8suhquohhomm8onkash, toh woh kuttinne wunnomuhtamunneau nukkutt8onkash.
6.1 Yeush mahche unnág Jesus quishkodteop Galilee kehtoh, ne Tiberiase {kehtoh}.
6.2 Kah Muttaanwog assuhkunkup, newutche namuppaneg ummuhchantam8onkash, nish asehpash ut mahchinanitcheh.
6.3 Kah Jesus kuhkuhk8p en wadchuut, kah na wuttut wetapumonap ukkodnehtuhtaenumoh.
6.4 Kah pamuhkoadtuonk Jewse mushattupp8onk poswohtóp.
6.5 Neit Jesus tashunuk wuskesukquash, kah nauont m8chequshaoh uppeyaonukquoh, unnau Philipoh, uttuh woh k8tattoonán puttukqunnég onk woh yeug metsuog?
6.6 (Kah yeu wussinneap ukquitchehheonát: newutche nakum wahteop uttuh kod ussét)
6.7 Philip wunnomp8humauopah, Nesut pásuk8ompskat ohhunôatik puttukqunneg matta wamattunn8 wutche nág, onk woh nag nishnoh pasuk ogkôse nemunum.
6.8 Pasukk8h ukkodnehtuhtaenumoh, Andrew Simon Peter wematoh, wuttukquoh,
6.9 Yeu wuttappin wuskenin, napanna attashohtók barlye puttukqunnegash, kah nes8oh námasesoh, qut yeush toh unnompámukquotash kunnukke yeu átassukeg?
6.10 Kah Jesus unn8wop, Mummatappehheuhk wosketompaog, Kah ná mushaskehtuwaiyeup, Neit wosketompaog nummattapupaneg, tass8paneg papaume napanna tahshe muttanunk.
6.11 Kah Jesus nemunumup pattukqunnegash, kah mahche tapattontuk, wutcháchapunumauon ukkodnehtuhtáenumoh, kah kodnehtuhtaenuog en námattapinnitcheh; kah wonk namasesoh, ne an8hqut kodtôntamwehhitteuhp.
6.12 Wámupwehhittit, unnóp ukkodnehtuhtaenumoh, mukkunum8k sequehtunkash nish ásquishshunkish, onk woh mo teag wanehteosun8.
6.13 Newutche ummônumunnaopash, kah numwamechumehteouppaneg nápô nesinash munn8tash, nashpe asquehtamukuppash nápanna tashunash barlye p[a]ttukqunnegash uttuh anuishunkup nah métsehhitteuhp.
6.14 Neit yeug wosketompaog námwehhittit muhchantam8onk ne Jesus asehp, unn8wopaneg, Wunnumuhkut yeuuh noh quashotumwaenin woh paont en muttáohkét.
6.15 Newutche Jesus wahteunk, nag kod peyáog kah wutcheke nemunnukquoh, ukkehtahs8tumwahkônukqunaout, noh monch8p wonk en wadch8ut nusse.
6.16 Kah wánunk8uk ukkodnehtuhtáenumoh, womussupaneg en kehtohhanut,
6.17 Kah p8supaneg keht8nogqut, kah quishkodteopanneg, kehtah unnogque Kapernaum: kah yeuyeu pohkunniyeup, kah Jesus asq uppeáônôopah.
6.18 Kah kehtah mogkontukk8up, newutche mishehtashinip.
6.19 Neit pachupweáhhittit papaume nesnehchag nabô napanna, asuh nishwinehcháge furlongash, nawáog Jesusoh pompummushau kehtohhanut, kah pás8suhkom keht8nog; kah wapissupaneg.
6.20 Qut wuttunôuh, Nen, ahque wapissegq.
6.21 Neit 8wekontamwe attumunôopah en keht8nogqut: kah wachét keht8nog kobpahshóp ne ayahitteuhp.
6.22 Na nompuhk, ne missinninnuog napauwehpaneg ogkome kehtahhanit, matta nam8paneg pen8onut, wepe pasuk, ne wunnehtuhtaenumoh p8shitteuhp, kah Jesus matta wecháo8p wunnehtuhtaenumoh en keht8nogqut, qut wunnehtuhtaenumoh nusse moncheoh:
6.23 (Qut onch onkatogish mush8nash wuttishopash Tiberias, keshke ne adt mechhitteuhp puttunqunneg, Lord mahché tápattontuk)
6.24 Newutche missinninnuog naumohhittit Jesus matta na wuttappein, asuh ukkodnehtuhtaenumoh, nag wonk p8supaneg keht8nogqut, kah opaneg Kapernaum, natinneahwhopaneg Jesusoh.
6.25 Kah námehheahhittit ut ogkômae kehtahhanit, wuttunôwôopah, Rabbi, ohquompag yeu kuppeyonas?
6.26 Jesus wunnomp8humauopah, kah unn8wôp, Wunnumuhkut wunnumuhkut kuttununnumw8, Kunnattinneahhimw8, matta wutche kunnaumumwóp muhchantam8onkash, qut newutche kummechumwop puttukqunnegash, kah k8wamuppumwóp.
6.27 Ahque wuttanuhkôsegq mahtshae metsuonk, qut wutche ne pátohtag michemohtae pomontam8onkanit, ne wosketomp wunnámônoh pish anummunkqueogq: newutche Mannit Wutt8shumau noh ukkehkinneasuhkouopah.
6.28 Neit wuttunowôopah, Toh woh nuttissemun, onk woh nuttissemun wuttanuhkôsuonkash Mannit?
6.29 Jesus nomp8humup kah wuttunôopah, Yeu Mannitt8e anuhkosuonk, onk woh k8nomuhtauou noh an8nuhp.
6.30 Newutche wuttunowôopah, Teaque kehkinneaswonk neit kunnahtehteam, onk woh nunnaumumun, kah n8nomuhtauunumun? Toh kuttunanuhkôs?
6.31 N8shunonuk mechuppaneg manna ut touohkomukqut; neansuhkwhosik, Wuttunumauopah puttukqunneg wutch kesukqut mechunnát.
6.32 Neit Jesus wuttunôopah, Wunnumuhkut wunnumuhkut kuttununumw8, Moses matta kuttunummunkk8unnaop ne puttukqunneg wutch kesukqut; qut N8sh kuttunummunk8 wunnummuhkutteyeue puttukquinneg wutch kesukqut.
6.33 Newutche upputtukqunneg God noh nóket wutch kesukqut, kah maguk uppomontam8onk wutche muttáohk.
6.34 Neit wuttunnôopah, Lord, micheme ununumiinnean yeu puttukqunneg.
6.35 Kah Jesus wuttunopah, Nen pomontamwe puttukqunneg: noh payaosit matta pish kakattupp8; kah noh wanomuhtiit matta pish kakuhkutt8n8.
6.36 Qut kuttununumwop, kenau wonk kunnonaimw8, kah matta k8nomuhtam8mw8.
6.37 Wame neh anumiitcheh N8sh, pish nuppeyaonukquog; kah noh payaosit tokod unnág matta woh nuppogkenoh.
6.38 Newutche matta nunn8k8p wutch kesukqut, ussenat nehenwonche nuttunnantam8onk, qut wuttunantam8onk noh án8sehp.
6.39 Kah yeu wuttunantam8onk Wutt8shumou noh án8nukqueuhp, wame uttuh ánumaiehp woh mo teag n8tanehteo8un, qut woh wonk nuttomuhkunumun majish kesukodut.
6.40 Kah yeu wuttunantam8onk noh án8nukqueuhp, nishnoh pasuk noh náuont Wunnamoniinneuh kah wunnomuhtauont, woh ohto michemohtae pomontam8onk; kah pish nuttômuhkun majish kesukodut.
6.41 Neit Jewsog umm8hm8shque unôopah, newutche unn8wóp nen puttukqunneg waj n8kem8ukup kesukqut.
6.42 Kah unn8wopaneg, Sunummatta yeuuh Jesus wunnumonoh Jeseph, noh 8shoh kah 8hkasoh waheogut? neit toh waj unn8wadt; nunn8kép wutch kesukqut?
6.43 Jesus newutche nomp8humup kah wuttunopah, Ahque m8hm8shk8wág kunnugke kohhogkaout.
6.44 Matta woh howan nuppeyáonukk8, kuttumma wutt8shimou noh an8nukqueuhp, wuttontunont: kah pish nuttomuhkun majish kesukodut.
6.45 Wussuhkwhosu ut quashotumwaeninnuut, Kah nag pish wame kuhk8tummunkquog Godoh. Newutche nishnoh wosketomp noh notogup, kah nohtuhtauáonuhp wut8shimau, nuppeyáonuk.
6.46 Qut matta howan wunnanáoh wutt8shimou, qut wepe noh wachiit Godut, noh nohnauau wut8shimou.
6.47 Wunnumuhkut, wunnumuhkut kuttununumw8, Noh wanomuhtiit ohto michemohtae pomontam8onk.
6.48 Nen pomontamwae puttukqunneg.
6.49 K8sh8wóg mechuppaneg manna ut tauohkómukqut, kah nupp8k.
6.50 Yeu ne puttukqunneg nokem8uk wutch kesukqut, onk wosketomp woh machuk, kah woh matta nupp8.
6.51 Nen pomontamwe puttukqunneg, ne nokem8ukup wutch kesukqut. Howan mechuk yeu puttukqunneg, noh pish micheme pomontam: kah puttukqunneg pish mag8ôn ne n8weyau[s], ne pish mag8on wutche uppomontam8onk muttaohk.
6.52 Jewsog newutche nogkuske unnittupaneg, n8wopaneg, Uttuh woh yeuuh wosketomp kuttinne unnunummunkqunnan 8weyaus mechunát?
6.53 Neit Jesus wuttunopah, Wunnumuhkut, wunnumuhkut kuttununumw8, Matta mech8ogq 8weyaus Wunnamonoh wosketomp, kah wuttattamogq 8shquehheonk, wanne kuttapehtunk8mw8 pomantam8onk.
6.54 Howan mechuk n8weyaus, kah watattog n8shquehheonk, ohto michemohtae pomontam8onk, kah pish nuttomohkun majish kesukodut.
6.55 Newutche n8weyaus wunnumuhkut metsuonkannu8, kah n8shqueheonk wunnumuhkut wuttattam8onkannu8.
6.56 Noh mechuk n8weyaus, kah watattog n8shquehheonk nuttapehtunk, kah nuttappehtau.
6.57 Neane pomantamwe wutt8shimou an8sehp, kah nunnashpe pomontam wutt8shimau: netatuppe noh m8hhukque pish nunnashpe pomantam8muk.
6.58 Yeu ne puttukqunneg nokem8ukup wutch kesukqut: matta neane k8sh8wóg mechhittuhp manna kah nupp8k: noh mechuk yeu putukqunneg pish micheme pomantam.
6.59 Yeush wússinneapash ut moeakomukqut, ne kohk8tumwehteadt ut Kapernaum.
6.60 Newutche monaoh ukkodnehtuhtaenumoh, {yeu} notamwehhittit, unn8wopaneg, yeu siogke kutt8onk, howan woh wunn8tamun?
6.61 Jesus wahteunk ut wohhogát, ukkodnehtuhtaenumoh umm8hm8shqueuttamunáu, nah wuttunopah, Sun yeu k8tammehhukqunneau?
6.62 Onk {toh woh unni} nawogq Wunnámonoh wosketomp uspeu en na apehp nekonae?
6.63 Noh nashaunit pamontamahhuwadt, meyaus matta tohhen wunneunnehhuwomunn8: kutt8onkash anunaquish nesh nashaunitt8m8ash, kah pomontam8onkanu8ash.
6.64 Qut nohwhutche kenau matta k8nomuhtam8mw8. Newutche Jesus waheop waj kutchissik, matta wanomuhtamunnegeh, {kah} howan pish wanoss8mukqut.
6.65 Kah unn8wóp, Newache ununnogup, matta howan woh nuppeyaonuk8, kuttumma ununumauut wutch N8shut.
6.66 Nawutch monaoh ukkodnehtuhtaenumoh qushk8paneg, kah matta wonk ma 8wechok8pah.
6.67 Neit Jesus unnop nabo nes8unnitcheh, Sun kenau wonk kuttamaemw8?
6.68 Neit Simon Peter wunnomp8humauopah, Lord howan woh paáonogut? Ken kuttahto micheme pomontamwae kutt8onkash.
6.69 Kah n8nomuhtamumun, kah nuppahteantamumun, ken noh Christ, Wunnamonoh pomontamwae God.
6.70 Jesus wunnomp8humauopah, Sunummatta nen kuppepenauunn8mwous nabo ness8weagq, kah kenau pasuk mattanit?
6.71 Weatimóp Judas Iskariotoh wunnamonoh Simon: newutche nagum noh woh wanass8mukqut, noh pasuk8wehp nabo nes8witcheg.
7.1 Yeush mahche unnág, Jesus papomuhshóp Galileut: newutche matta wekontam8p papaumushonat Jewryut, newutche Jewsog ukkod nushukuppah.
7.2 Onk Jewsog wunnepekomukque mushattupp8onkann8 paswohtop.
7.3 Newutche wemattoh wuttukuppah, Amaish yeu wutch, kah osh Judea, onk woh kukkodnehtaenumog wonk namwog anuhkosuonkash aseanish.
7.4 Newutche matta howan teaquas wuttissu ut ass[o]mpamukquatut, kah nagum kotontam pohquae waheonat: Yeush ussean nahtehteash kohhog en muttaohkét.
7.5 Newutche wemattoh wonk matta wunnomuhtunk8p.
7.6 Neit Jesus wuttunopah, Nuttohquómpiyeum asquam peomun8: qut kenau kuttohquompiyeum8, naquahteae quashwohteau.
7.7 Muttáohk matta woh kutcheshanumukk8; qut nen nutcheshanumukqun, newutche n8wauwáontamun wuttanuhkôsuonkash matchitash.
7.8 Kuhkuhqueg en yeu mushattupp8onkanit: matta yeuyeu nukkuhkuhk8 en yeu mushattupp8onkanit, newutche nuttohquompiyeum asquam pakodche peyomunn8.
7.9 Nag mahche unont yeush kutt8onkash, ás ôapeup Galile.
7.10 Qut wemattoh kohkuhquenit, neit nagum wonk kuhkuhk8p en mushattupp8onkanit, matta pohquae, qut neane kemeyeue.
7.11 Neit Jewsog wunnattinneahwhôopah, ut mushattupp8onkanut, kah unn8wopaneg uttôyeuont?
7.12 Kah m8cheke m8hm8shk8waonkanuup kunnugke mussinninnuog papaume nagum: newutche nahwhutche un8wopaneg, noh wunnet8: onkatogik n8wopaneg, Matta; qut ass8kohkomau mussinninneuh.
7.13 Qut, wanne howan uppohquae weatimuh, newutche wapesuônopapeg Jewsog.
7.14 Neit papaume nanashaue mushattupp8onkanit, Jesus kuhkuhquep en Templeut, kah kuhk8tumwehteop.
7.15 Kah Jewsog muhchantamuppaneg, unn8wopaneg, Yeuuh wosketomp tô wuttin wahtauun lettersash, as kohk8tumauout?
7.16 Jesus wunnomp8humauopah, kah un8wop, Nukkuhk8tumwehteaonk matta nuttaihe, qut wuttaihe noh án8sehp.
7.17 Howan pish aset wuttunantam8onk, pish 8wahtauun ne kuhk8tumwehteaonk tô en wum88 Godut, asuh uttuh nittin nehhonchiin?
7.18 Noh nehhenwoncheyeue kekutt8hkont, natinneahom nehenwonche wussohsum8onk: qut noh natinneahog wussohsum8onk noh án8nuhp, noh wunnumuhkutteyeu8, kah wanne panneusseonk eppehtunkk8.
7.19 Sunummatta Moses kuttununummunk8wous unnômatuonk, kah matta howan kenau nanawehteo8 unnomatuonk? Tohwache kod núsheogq?
7.20 Mussinninnuog namp8humuppaneg, kah n8wopaneg, Kuttappehtunk mattannit: Howan kukkod nushuk?
7.21 Jesus nomp8humup kah nah wuttunopah, nummahche ussem pasuk ánuhkosuonk kah wame kummuhchantamumw8.
7.22 Moses newutche kuttununummunkk8óp quoqussôsuonk, (matta newutche wutchi8m8 Mosesut, qut wutch wutt8shinneunk) kah kenau Sabbath-daeu kukquôsquswômw8 wosketomp.
7.23 Wosketomp attumunuk quôsqussôsuonk Sabbath-daeu, wuttunômatuonk Moses onk woh matta p8qunum8un; sun kumm8shquanimimw8, newutche nuppogkodche netskehhomp wosketomp Sabbath-daeu.
7.24 Ahque unne wussattum8k neanogqunneunkquohk, qut wussuttum8k sompwe wussuttum8onk.
7.25 Neit nohwhutche wáchiitcheg Jerusalem unn8wopaneg, Sunummatta yeuuh noh kod nushahhittitcheh?
7.26 Qut kusseh, pápaiôsk8wau, kah matta toh wuttunôuh: Sun nánánuwacheg pahke unn8wahteoog yeuuh wunnumuhkutteyeue Christ?
7.27 Qut onch, yeuuh n8waheoun uttuh wáchiit: qut peyont Christ matta howan 8wahteo8un uttuh wág.
7.28 Neit Jesus mishont8wóp ut templeut, kohk8tumwehteadt, unn8wop, K8wahimw8, kah k8wahteomw8 uttuh wachie: kah matta nutchuppinnu ut nuppeaonk, qut noh án8sehp wunnumuhkúteyeu8, noh matta wahheôogq.
7.29 Qut nen n8waeh, newutche ná n8chiin, kah noh nuttann8nukup.
7.30 Neit ukkod tohqunôopah: qut matta howan tohqunukk8p, newutche wuthour8m asq peyomun8p.
7.31 Kah mônaog missinninnuog 8no muhtauwôopah, kah unn8wopaneg, Christ peyont, Sun woh usse anue monatash muhchantam8onkash onk yeush yeuuh mahche usecheh?
7.32 Pharisesog unnuhtamuppaneg, mussinninnuog yeu wuttinne m8hm8shk8wonaóp papaume nagum: kah Pharisesog kah nekoneyeue sephausueninnuog an8nopaneg unashketompoh wuttohqunonaout.
7.33 Neit Jesus wuttunopah, Kuttogkose as wetomannumw8, neit nuttom en noh an8nukqueuhp.
7.34 Pish kunnattinneahimw8, kah matta pish kunnamheumw8, kah uttuh ape matta woh kuppeyoneau.
7.35 Neit Jewsog unn8wopaneg kunnugke wohhogaout, Tonoh pish áu woh mo námheoogkut? Sun pish au en nanwyinitcheg kunnugke Gentilsut, kah kuhk8tumauau Gentilsoh?
7.36 Teaque kutt8onk yeu nean8wahp, Pish kunnatinneahimw8, kah matta pish kunnamheúmw8: kah uttuh ape matta woh kuppeyoneau?
7.37 Majish kah ne maság mishadtupp8e kesukodut, Jesus nepoup kah mushont8wóp, un8wóp, Howan kuhkutt8k peyaositch kah wuttattaj.
7.38 Noh wánomuhtiit, nean8om8ukup wussuhkwhonk, wutch wunnogkusseut pish wuttutch8wan pomontam8e sepapogquash.
7.39 (Qut yeu wussinneap papaume Nashaunitt8h, wanonuhtauoncheg uttuh woh atumunahhittit: newutche wunnetuppantamwe nash…unit asq unnunumoadtenah, newutche Jesus asq sohsumwaheop.)
7.40 Newutche monaog mussinninnuog yeu notamwehhittit unn8waonk, un8wopaneg, Wunnumuhkut yeuuh noh quashotumwaenin.
7.41 Onkatogik unn8wopaneg, Yeuuh Christ. Qut nohwhutche unn8wopaneg, Sun pish Christ wum Galileut?
7.42 Sunummatta unn8womun8us wussuhkwhonk, Christ 8chiin 8skanneumunnit David, kah wutch Bethlehem, uttuh David aiehp?
7.43 Onk chachapehtoattuonkanuup kunnugke missinninnuog newutche nagum.
7.44 Kah nah noh whutch ukkod tohqunôopah; qut matta howan tohqunnukk8p.
7.45 Neit unashketompaog peyopaneg en negoneyeue sephausueninnuut kah Pharisesut, kah nah wuttunôopah, Tohwaj matta pas8wôogq?
7.46 Unashketompaog nomp8humuppaneg, Matta wuttaunn8wáun wosketomp ne {Ohhunoowadt} yeuuh wosketomp.
7.47 Neit Phárisesog nomp8hummunkuppaneg, Sun kenau wonk kuttass8kuhkomitteamw8?
7.48 Sun howan kunnugke nánánuwacheg asuh Pharisesut 8nomuhtauôwous?
7.49 Qut yeug missinninnuog matta wahteo8kig nomatuonk mattanumôog.
7.50 Nicodemus nah wuttunuh, (noh paáonuhp Jesusoh nuhkonae, noh pasukk8wehp nah kenugke.)
7.51 Sun kuttunomatuonkannun 8sumukqun howan, asq nan8tauout, kah {asq} wawahteomuk to aset?
7.52 Nag nomp8humuppaneg, kah wuttunowôopah, Sun wonk ken k8chi Galile? Natinneahteash kah kehkinneash: newutche Galileut wanne 8tch waapein quashotumwaenin.
7.53 Kah nishnoh wosketomp óp nehhenwonche wekut.
8.1 Jesus óp Olivee wadchuut.
8.2 Kah nompoae wonk peoyóp en templeut, kah wame missinninnuog peyaonukup; kah nummattapeup, kah ukkuhk8tumauopah.
8.3 Kah Scribsog kah Pharisesog uppatauwónaopah muttumwussisoh tohqunomukup ut manushquaosuonkanut; kah mahche noe p8nahittit,
8.4 Wuttunouh, Sontim, yeuuh muttumwussis tohqunóp ut manushquaosuonkanut, ut wachenaonkanut.
8.5 Kah Moses ut unnomatuonkanit nuttann8nukqunnanonup, woh qussukquannehtahwhonat yeu onsitcheg; qut ken toh kissim?
8.6 Yeu wissinneaóp ukqutchheonaout, woh wuttohtouunaout uttuh woh wáchumahhittit. Qut Jesus nauwákompóup, kah nashpe wuttunwhunitch wussuhkhomup ohke onatuh mó n8tauonk.
8.7 Kah naquahteaatt8tumauahhittit, ompana8p, kah nah wuttunopah, Noh matta wámatcheseonkaneg kunnugke kohhogkaout, noh negone qussukquannehtwontch.
8.8 Kah wonk nawakompoup, kah wussuhkhomup ohke.
8.9 Kah nag n8toguppaneg wahtauhitit {ummatcheseonkanoo} nashpe ummuttahhannitt8m8, nánase suhhamuppaneg, kutche masukkenuk, na en momachisheyeuit: kah Jesus nusse nukkonóp, kah muttumwussis noe nonepoup.
8.10 Jesus ompanaet, kah wepe nauont muttumwussisoh, wuttunopah, Muttumwussis, tonoh nag wachumukqueaneg? Sun matta howan kummahchinnuwonuk8h?
8.11 Unn8wop, Matta howan, nul-Lord8m. Kah Jesus wuttunopah, onk nen matta kummahchinnuonun8h: Monchish kah wonk matcheussehkon.
8.12 Neit wonk Jesus nah ukken8nopah, unn8wóp, Nen 8wequai8m muttaohk: noh ásuhkiit matta pish pumusho8 pohkunnaiyeuut, qut pish ohto pomontamwae wequai.
8.13 Newutche Pharisesog wuttunôopah, K8wauwaon kohhog; kowauwaonk matta sompwan8.
8.14 Jesus nomp8humup kah nah wuttunopah, Tokonogque n8wauwaonnon nohhog n8wauwaonk sompwy: newutche n8wahteo uttuh wamuhp, kah uttuh aoi: qut matta k8wahteomw8 uttuh wam, kah uttuh aoi.
8.15 Kuttunne wussuttumumw8 neanag weyaus, nén matta howan n8sumoh.
8.16 Qut onch wussuttumon, n8suttum8onk sompwy: newutche matta nunusse wussuttum8h, qut nen kah Wutt8shimou noh an8sehp.
8.17 Wonk wussuhkwhosu ut kuttunomatuonkan8wout, 8wauwaonkan8 nes8og wosketompaog sompwy.
8.18 Nen pasuk wauwaonog nohog, kah Wutt8shimou noh an8sehp n8wauwaonuk.
8.19 Neit nag wuttunouh, To wuttapin K8sh? Jesus nomp8humup, Matta k8waheumw8 ásuh N8sh: waheogqus, woh wonk k8waheomwóp N8sh.
8.20 Yeush kutt8onkash Jesus wussinneapash ut nompuhk8nukkomukqut, kohk8tumwehteadt ut templeut: kah matta howan tohqunukk8p, newutche wut-hour8m asq peyomunn8p.
8.21 Neit Jesus wonk wuttunopah, Nummonchem, kah pish kunnattinneahimw8, kah pish kunnuppumw8 ut kummatcheusséonkan8wout: uttuh aoi, matta woh kuppeyoneau.
8.22 Neit Jewsog unn8wopaneg, Sun pish nushau wohhoguh? newutche unn8wau, Uttuh aoi, woh mo kuppeyoneau.
8.23 Kah nah wuttunopah, K8chiimw8 agque, n8chi wohkummaieu: k8chiimw8 yeu muttaohket, matta n8chi yeu muttaohket.
8.24 Newache unnunogup, pish kunnuppumw8 ut kummatcheseonkan8wout: newutche matta wunnomuhtam8ogq nen unnuh, pish kunnuppumw8 ut kummatcheseonkan8wout.
8.25 Neit wuttunôopah, Howan ken? Kah Jesus nah wuttunuh, Noh {nan} aonunnagup waj kutchissik.
8.26 Monatash woh an8waonish, kah woh ane wussuttum papaume kenau: qut noh an8sehp wunnumuhkuteyeu8, kah nissinneash en muttaohkét nesh notamauoguppash.
8.27 Matta wohtam8paneg, weatimau Wutt8shinneoh ne kán8nont.
8.28 Neit Jesus nah wuttunuh, Toshunogq Wunnamônoh wosketomp, neit pish k8wahtauunau, nen {unnoh}, kah matta teag nutchippinnu; qut neane kuhk8tummiehp N8sh, yeush nissinneash.
8.29 Kah noh an8sehp, n8wetomuk: Wutt8shumau matta nunnukkonuk8: newutche naquahteae nittissenash nesh wasukitteahhukqutcheh.
8.30 Yeush án8wadt kutt8onkash mônaog 8nômuhtauwôopah.
8.31 Neit Jesus unnop yeuh Jewsoh wánomuhtunkquehpah, naquahteanumogq nuttun8waonk, {neit} kenau wunnumuhkutteyeue nukkodnehtuhtáenumog:
8.32 Kah pish k8wahteomw8 wunnomwáonk, kah wunnômwaonk pish kutchippinninnuwahukqunneau.
8.33 Wunnomp8humauôopah, Nenauun 8skaneuminneoh Abraham, kah matta howan nummamussunóhkonukk8mun; Tohkuttinne unn8wam, pish kutchippinninnuwahhitteamw8?
8.34 Jesus wunnomp8humauopah, Wunnumuhkut, wunnumuhkut kuttununumw8, Howan matcheusset, mussuno8 ut matcheusseonkanit.
8.35 Kah mussunaenin matta michemáhteo8 wutuwomut; {qut} wunnamôniin michemahteau.
8.36 Newutche wunnamoniin chippeahhukqueogq, neit wunnumuhkut kutchippeyeumw8.
8.37 N8wahteo kenau Abraham 8skaneminneoh, qut kukkod nishimw8, newutche nuttun8waonk matta wuttiyeuonkannumun8 ut kohhogkaout.
8.38 Nissin ne naumuhp weche N8sh: kah kuttissemw8 ne naumogup weche k8sh8.
8.39 Nomp8humuppaneg kah wuttunôopah, Abraham n8shun. Jesus wuttunuh, Tohneit Abraham wunnechônit kohhogauh, woh kuttissemwuttanuhkôsuonkash Abraham.
8.40 Qut yeuyeu kukkod nishimw8, wosketomp ánukqueogup wunnomwáonk, uttuh n8tamuhp wutch Godut: yeu matta wuttissenah Abraham.
8.41 Kuttissemw8 wuttisseonkash k8sh8. Neit wuttunôopah, Matta nunnanwetumun, pasuk n8shun, {ununh} God.
8.42 Jesus wuttunopah, God wutt8sheoqus woh k8wamôsimw8, newutche nutontsep, kah n8mup Godut; kah matta nutchippinnu ut nuppeáonk, qut nuttan8nukup.
8.43 Tohwaj mat wohtam8ogq nukkekutt8hkáonk? Newutche matta kuttapunum8mw8 n8tamunnát nuttin8waonk.
8.44 K8chiimw8 k8sk8wout mattannit, kah ukkogkodtauontam8onkash k8sh8 kuttahchue ussenaôash: noh nishehteaeninnuup wutch wáske kitchissik, kah matta naquahteap8p wunnomwaonkanut; newutche wanne wunnomwaonk appehtunk8. Unn8adt pann8waonk, unn8wau ne watiheit; newutche pann8waenin, kah 8t8sh8ontamun.
8.45 Kah newutche kuttununumw8 wunnomwáonk matta k8nomuhtiyeumw8.
8.46 Howan kenau washottunkque matcheusseonk? kah unn8waon wunnomwaonk, tohwaj matta wunnômuhtieogq?
8.47 Noh wadtaumasit Godut, n8tam God wuttin8waonkash: newaje nesh matta n8tam8ogq, newutche matta k8taumaseumw8 Godut.
8.48 Neit Jewsog nomp8humuppaneg, kah wuttunôwôopah, Sunummatta n8nomwamun, Ken Samaritan, kah kuttappehtunk mattannit?
8.49 Jesus nomp8humup, Matta nuttappehtunk8 mattannit; qut nukquehtianum N8sh, kah kenau kummeshananimimw8.
8.50 Kah matta nunnattinneahom8 nehhenwonche nussohsum8onk: n‘ pasuk noh natinneahog kah wásuttuk.
8.51 Wunnumuhkut wunnumuhkut kuttununumw8, wosketomp nánáwehteunk nukkutt8onk matta pish nam8 nupp8onk.
8.52 Neit Jewsog wuttunowôopah, Yeuyeu n8wahteomun kuttapehtunk Mattannit. Abraham nanuppuppan, kah quashotumwaeninnuog: kah ken kissim wosketomp nanawehteunk nukkutt8onk matta pish quaquitchehtam8 nupp8onk.
8.53 Sun kutanue mussugken onk n8shun Abraham, noh nanuppukup? kah quashotumwaeninnuog mahche nupp8k: howan tatuppehheadt kohhog?
8.54 Jesus nomp8humup, quehtianumog nohhog, nukquehtianitteaonk matteaqunun8: noh N8sh quahtianimit, uttuh án8waogq, noh num-Mannitt8mun.
8.55 Onch matta k8wawaheowou, qut nen n8wawaheop: kah unn8waon, matta n8waheoh, pish nuppan8waeninnu neane kenau: qut n8waeh, kah nunnánáwehteo ukkutt8onk.
8.56 K8sh8 Abraham mushkouontamup namunnat nukkesukkodtum: kah wunnamunnáp, kah wekontamup.
8.57 Neit Jewsog wuttunowôopah, Asquam napanna kutteashnéhchage kodtumwohkom8, kah kunnawomus Abraham?
8.58 Jesus wuttunopah wunnumuhkut, wunnumuhkut kuttununumw8, Asquam Abraham apit, nen nuttap.
8.59 Neit nemunumuppaneg qussukquanash wuttogkomonaout: qut Jesus adtushóp wohhoguh, kah suhhamup wutch templeut, wussahkisháonopah, kah pámushóp.
9.1 Kah {Jesus} pamushshadt, nawóp wosketompoh noh pákunukup wutch wunnetuonkanit.
9.2 Kah ukkodnehtuhtaenumoh natt8tumunkup unn8wopaneg, Nussontimomun, Toayn matcheusses, Yeuuh wosketomp, asuh 8chetuonkoh, waj pogkunum8e neteuhp?
9.3 Jesus nomp8humup, Matta yeuuh wosketomp matcheusseup, asuh 8chetuonkoh: qut newutche wuttanuhkosuonkash God woh nahtuhkonash ut wohhogkat.
9.4 M8hche nuttissem wuttanuhkosuonkash noh an8sehp, as kesukk8uk: nuhkon peyom8 ne adt woh mo howan anuhkoseg.
9.5 Uttuh sohkohteai muttaohket, nen 8wequai8m muttáohk.
9.6 Mahche yeu unn8wadt, suhquntamup ohke, kah manonskehteap mussuhk, kah ôomunumup pogkunumwaenin wuskesukquash ne manonushk.
9.7 Kah wuttunopah, Monchish kutchissimwish ut Siloame nuppisseit (uttuh ánauwuttamuk, An8nop) Newutche monch8p, kah kutchissimup, kah nám8e peyôp.
9.8 Newutche wetahteamunkaninneunk, kah nag negonae nahnauhpaneg, noh pogkunukup, unn8wopaneg, Sunummatta yeuuh noh apehp kah wenishohp?
9.9 Nohwhutche unn8wopaneg, Yeuuh: Onkatogig, {unn8wopaneg}, wuttogquinneunkqussin: {qut} nagum unn8wop, nen {unnuh}.
9.10 Newutche unnahhitteuhp, Tohunne woshwunosupash kuskesukquash?
9.11 Noh nomp8humup kah un8wóp, wosketomp noh ahhunut Jesus, manonshehteop, kah ôomunumup nuskesukquash, kah nuttukup oush Siloame nippisseit, kah kuttchissimwish, kah nummonchep, kah nukkutsimup, kah nuttattumunumup nam8onk.
9.12 Neit wuttunôopah, Tonoh unnuh? Unn8wóp, matta n8wahteo8h.
9.13 Uppatauonauh Pharisesog noh negone pakunukup.
9.14 Kah Sabbatto8p ne Jesus manonskehteadt, kah woshwunuk wuskesukquash.
9.15 Neit Pharisesog wonk wunnatt8tumauôopah, Toh kuttinne attumunumus kunnam8onk? Wuttunopah, p8numup manonushk nuskesukqut, kah nukkutsumup, kah nunnaum.
9.16 Newache unn8wahhitteuhp nohwhutche Pharisesog, Yeuuh wosketomp matta wuttomasu Godut, newutche matta nanawehteo8 Sabbath-day. Onkatogig unn8wopaneg, Uttuh woh wuttin matcheseaenin ussen yeu onagish muhchantam8onkash? kah chippehtoatuonkanuup kunnugke wohhogauh.
9.17 Nag wonk unnáog pogkunnumwaeninneuh, Ken toh kissem papaume noh, newutche woshwunumup kuskesukquash? Unn8wop, Noh quashotumwaenin.
9.18 Qut Jewsog matta wunnomuhtam8paneg papaume nagum, noh uppogunumunnas, kah attumunumup wunnamoonk, náen 8wehkumonaout 8chetuonkoh noh atumunukup wunnam8onk.
9.19 Kah nag wunnatt8tumauwôopah, N8wopaneg, sun yeuuh kunnamon8? noh an8waogq pogkunumwae neteuup? Toh yeuyeu wuttinne waneamun?
9.20 OOchetuonkoh nah wunnomp8humauopah, N8wahteomun yeuuh nunnamonan, wonk pakunumwae neteup:
9.21 Qut uttuh nashpe yeuyeu waneog, matta n8wahteo8mun, asuh howan woshwunukup wuskesukquash, matta n8wahteo8mun: noh tapukken nat8tumohk, pish kekutt8hkanushau wohhoguh.
9.22 Yeush kutt8onkash wussinneaop wutchetuonkanog, newutche qushopaneg Jewsoh: newutche Jewsog mahche wunn8wopaneg, howan somp8adt unnuh Christ, pish suhwhunou wutch moeakomukqut.
9.23 Newache unn8wahhitteuhp 8chetuonkánog, Noh tapukken nat8tumohk.
9.24 Neit wonk wehkumopaneg wosketomp noh pakunukup, kah wuttunowôopah, Waenom God, n8wahteomun yeuuh wosketomp matcheseaeninnu8.
9.25 Noh nomp8humup, kah unn8wop, Uttuh wuttin matcheseaeninnuin, {asuh ummatta}, matta n8wahteo8: Pasuk {noowahteo} nuppogkunnumup qut yeuyeu nunnaum.
9.26 Neit wonk wuttunowôopah, Toh kuttinhukqus? To wuttinne woshwunnumunas kuskesukquash?
9.27 Wunnomp8humauopah, Kummahtonchum8hkouunumwop, kah matta kunn8tam8mwóp: Tohwaj kod wonk n8tamogq? sun pish kenau wonk ukkodnehtuhtaenumoh?
9.28 Neit ummamatcheunnowôopah, kah unn8wopaneg, Ken nuh ukkodnehtuhtaenumoh, qut nenawun Moses ukkodnehtuhtaenumoh.
9.29 N8wahteomun God kunn8nóp Mosesoh, qut yeuuh matta n8waheoun to watomasit.
9.30 Wosketomp nomp8humup, kah nah wutuunopah, Tohwaj, yeu muhchantamwinneunkquat, matta k8wohteomw8 to watomasit, kah {onch} woshwunumup nuskesukquash.
9.31 Onk n8wahteomun, God matta n8tauo8 matchet8oh: qut howan wowawussumont God, kah usset wuttinnantam8onk, neh wunn8tauuh.
9.32 Nateoh waske kitchissik muttáohk asquam n8tam8un, wosketomp woshwunnum wuskesukquash noh pogkunumwae nateuhp.
9.33 Yeuuh wosketomp matta wuttomaseg Godut, matta woh toh usseu.
9.34 Nomp8humuppaneg kah wuttunôopah, Kuppannupe taneteup matcheusseonkanut, kah sun kukkuhk8tumaiimun? kah wussuhwhuhkonowôopah.
9.35 Jesus n8tamup, wussuhwhuhkonauh; kah namehheont, wuttunopah, Sun k8nomuhtam ut Wunnamonut God?
9.36 Nomp8humup kah unn8wóp, Howan noh, Nussontimom, onk woh n8nomuhtau?
9.37 Kah Jesus wuttunopah, Kummahche nau, kah unnoh nagum kunkkekutt8hkunkquean.
9.38 Kah unn8wop, Lord, n8nomuhtam. Kah 8wawussumopah.
9.39 Kah Jesus unn8wop, Wutche wussuttum8onk nuppeom yeu muttaohkét: nag matta nam8kig, woh wunnamunaout; kah nag waneogkig, woh pagkunumwahheonaout.
9.40 Kah nohwhutche Pharisesog neh wachiyeumukquehpah wunn8tamunaopash yeush kutt8onkash, kah wuttunôopah, sun nenauun wonk nuppogkunumumun?
9.41 Kah Jesus wuttunopah, Pogkunumogus, woh mô kuttohteo8mw8 matcheusseonk: qut yeuyeu kussimw8, Nunnaumumun; newutche kummatcheusseonkan8 naquahteahteau.
10.1 Wunnumhkut, wunnumuhkut kuttununumw8, Noh matta petutteaontam8k usquont en sheepse chippinnutunkanit, qut woh toh wuttontauadt, unnoh kumm8t8waenin kah mukk8kinnuaenin.
10.2 Qut noh patutteaontog usquont, noh wunnanawusheepsaeninnum8uh sheepsog.
10.3 Noh nanawusquontamaenin woshwuttanumonk; kah sheepsog n8tamwog wuttunont8waonk: kah wehkumau nehenwonche wuttussheepsumoh nashpe 8wesuonkan8, kah wussuhh8wunuh.
10.4 Kah suhh8wunont nehenwonche wuttussheepsumoh, wunnekonuhkouuh, kah sheepsog ohsuhkunk: newutche waehteoog wuttunont8waonk.
10.5 Kah matta woh ohsuhkouo8og pen8wohteoh, qut 8semehtauôuh: newutche matta wohteo8og wuttunont8waonkan8 pen8wohteaog.
10.6 Yeu kuhkinneasuonk Jesus nah wuttunnônaóp: qut matta wohtam8paneg nesh uttuh ánnuhp.
10.7 Neit Jesus nah wonk wuttunopah, Wunnumuhkut, wunnumuhkut kuttununumw8, Nen 8squontam8 sheepsog.
10.8 Wame neg n[a]konuhkiehpaneg, kumm8t8waeninnuog kah mukk8kinnuwaeninnuog: qut sheepsog matta wunn8tauôopah.
10.9 Nen usquont: nashpe nen howan petutteadt, noh pish wadchonôu, kah pish petutteau kah suhham, kah namehtau tanattupp8onk.
10.10 Kumm8t8waenin matta teag wutche peyo8, qut {wepe} ukkumm8tunnat, wunnishehkonat, kah uppaquohkonat: nen nuppeyom onk woh nag ohtóog pomontam8onk, kah onk woh wuttanue m8chukohtouunau.
10.11 Nen wunnet8e Nanawussheepsaenin: wunnet8e nanawussheepsaenin mág8 uppomontam8onk wutche sheepsoh.
10.12 Qut noh onkquattauaeninnuit, kah matta nanawussheepsaeninnuék, matta wátiheék sheepsoh, nauau natt8hqus paont, kah nukkonau sheepsoh, kah wussem8, kah natt8hqus wuttohqunuh, kah sea8hkouau sheepsoh.
10.13 Onkquttauaenin wussem8, newutche onkquttauwaeninnuo8, kah matta tuppanumo8 sheepsog.
10.14 Nen wunnet8e Nanawussheepsaenin, kah n8waheoog nut-nussheepsumog, kah n8wahukquog nuttiheog.
10.15 Neane wahit Wutt8skin, ne nittinne waheon Wutt8shimáu: kah nussepshitteo nukketeaonk wutche sheepsog.
10.16 Kah onkatogig sheepsog n8taihe, matta wachiekig yeu chippinnutunkanut: nag wonk môs nuppas8wôog, kah nag pish n8tamwog nuttunont8waonk, kah ná pish passuk {sheepse} chippiss8onk, {kah} passuk nanawussheepsaenin.
10.17 Newatche wámôsit N8sh, newutche nussepshittauun nukketeaonk, onk woh wonk nunnemunumun.
10.18 Matta howan nuttammanumunk8un, qut nen nehenwonche nussepshittauun: nuttahto munnehkesuonk nussepshittauunnat, kah nuttahto munnehkesuonk wonk nunnemunumunnát. Yeu án8hteam8onk, nuttattumunumunáp wutch N8shut.
10.19 Newutche wonk chuppehtôatuonkanuup kunnugke Jewsog wutche yeush unn8waonkash.
10.20 Kah mônaog unn8wopaneg, Apehtunk mattannit, kah kakewau; Tohwaj kuhkehtauogq?
10.21 Onkatogig unn8wopaneg, Yeush matta ukkutt8onkash noh apehtunkquit mattannit: Sun woh mattannit wôshwunum wuskesukquash noh pákunuk?
10.22 Kah yeu unniyeup ut Jerusalem mág8onkane muskattupp8onkanit, kah pupp8nup.
10.23 Kah Jesus papômushóp templeut, ut Solomon wuttontushukkomukqut.
10.24 Neit Jewsog ukquinnippe peáônukuppah, kah wuttunnowôopah, Toh kussohke channantamwahhimun? Christ8wean, pahke ussinnean.
10.25 Kah Jesus wunnomp8humauopah, Kuttanununn…óp, kah matta k8nomuhtiyeumwop: anuhkosuonkash nesh aseonish ut N8sh 8wesuonkanit, nesh n8wauwáônukqunash.
10.26 Qut matta k8nomuhtam8mw8, newutche matta k8chiyeumw8 nuttussheepsumut, neánunnogup.
10.27 Nuttussheepsumog n8tamwog nuttunont8waonk, kah n8wahe[o]og, kah nuttassuhkonkquog.
10.28 Kah nuttununumauôog michemohtae pomontam8onk, kah nag pish matta aauwohkuhpunno8og, asuh matta pish howan ukkodtunuh wutch nunnitcheganit.
10.29 N8sh neh ánunummaiehpah, an8ikken8mau wame, kah matta howan tápunum8 ukkodtunonat wutch n8sh wunnitcheganut.
10.30 Nen kah N8sh nuppasuk8umun.
10.31 Neit Jewsog wonk nemunumuppaneg qussukquanash ukqussukquannehtahwhonaout.
10.32 Jesus wunnomp8humauopah, Monatash wunnanuhkosuonkash kummahche nahtununumw8 wutch N8shut; Yeush wunanuhkosuonkash, toán wutche qussukquannehtwheogq?
10.33 Jewsog wunnomp8humauôopah, unn8wopaneg, Wutche wunanuhkôsuonk, matta kukqussukquannehtohwhun8mun; qut wutche blasphemáonk, kah newutche ken wósketompaean, kum-Mannitt8hteam kohhog.
10.34 Jesus wunnomp8humauopah, sunummatta wussuhkwhôsun8 ut kuttunnomatuonkan8wout, Nissip, Kenau mannitt8og?
10.35 Nah uss8wenos mannitt8og, wuttun8waonk God paáonukquehhitteuhp, kah wussuhkwhonk matta woh p8hqunum8un:
10.36 Sun kuttunnou, noh Wutt8shumou wanetuppantamwahheomp, kah án8nuhp en muttaohket, Kubblasphemám; newutche nissip, Nen Wunnamonoh God?
10.37 Matta usseon wuttanuhkosuonkash N8sh, ahque wunnomuhtiegq.
10.38 Qut usseon, matta wunnomuhtieogq, onch wunnomuhtam8k anuhkosuonkash: onk woh k8wahteomw8, kah k8nomuhtamumw8, Wutt8shumou nuttappehtunk, kah nen nuttapehtau.
10.39 Newache wonk kod tohqunahhitteuhp; qut pohquohhomup wutch wunnitchegan8wout,
10.40 Kah wonk monch8p onkoue Jordan, uttuh John adt negone kutchissummuohp; kah na wuttôapinneah.
10.41 Kah monaog uppopeaonukuppah, kah unn8wopaneg, John matta usseup muhchantam8onk: qut John wame án8wohpash papaume yeuuh wosketomp, wunnomwaonkanupash.
10.42 Kah monaog wunnomutunkup naut.
11.1 Kah ummahchunnáp wosketomp, {ussooweseup} Lazarus wutchi8p Bethany, wutt8tan Mary, kah wetukishquoh Martha.
11.2 (Noh Mary sasequnuhp Lordoh sussequeonk, kah ch[o]skkomouuhp wussetash ummessunk; wetahtuoh Lazarus mahchunohp.)
11.3 Newutche wetahtuoh an8nehteopaneg noh en, Unn8won, Lord, Kusseh, noh wamonadt mahchunáu.
11.4 Jesus ne n8tog, unn8wop, Yeu mahchinnaonk matta en nupp8onkanit, qut wutche wussohsum8onk God, onk woh Wunnamônoh God ne nashpe sohsumm8waheon.
11.5 Onk Jesus wamonóp Martha, kah wetukishquoh, kah Lazarus.
11.6 Newutche mahche unuhtog mahchannáai, as wunnesqunohkonah ná apehp.
11.7 Neit ne mahche unnag unnau ukkodnehtuhtaenumoh, wonk otuh Judea.
11.8 Ukkodnehtuhtaenumoh unuk, Sontim, Jewsog nateoh paswe kukkodqussukquannehthukuppaneg, kah sun na wonk kutton?
11.9 Jesus nomp8humup, Sunummatta nobo nés hoursun8 pasuk kesukodut? Howan pumushadt kesukodae, matta togkussuttasun8, newutche naum yeu muttaohke wequai.
11.10 Qut wosketomp pumushadt nuhkonae, togkussuttasun, newutche matta apehtunkk8 wequai.
11.11 Yeush wussinneapash; kah ne mahche unnag, nah wuttunuh, Ketompaun Lazarus kouei; qut nummonchém, onk woh nutt8hkun wutch koueonkanut.
11.12 Neit unn8wopaneg ukkodnehtuhtaenumoh, Lord, kouét pish wunnuhketeau.
11.13 Qut Jesus weogquttumup wunnupp8onk: qut nag unnantamuppaneg weogquttum anwosun8e koueonk.
11.14 Neit Jesus uppaiuhsuke unnuh, Lazarusai nupp8ai.
11.15 Kah n8wekontam wutche kenau, matta na nuttappenah (onk woh k8nômuhtamumw8) qut, aonotuh.
11.16 Neit Thomas, as8wesit Didymus, unnau weche kodnehtuhtaeneuh, Kenauun wonk monchetuhonk woh k8weche nupp8moum.
11.17 Neit Jesus {na} payont, namehteoup mahche sepsun wenohkét yauukqunne.
11.18 (Onk Bethany paswohtóp én Jerasalem, papaume nebo napanna tashe furlongash)
11.19 Kah monaog Jewsog peyaonopaneg Martha kah Mary, umminnehtimonaout papaume wetahtu8uh.
11.20 Neit Martha quenau n8tog, Jesus peyau, monchup kah wunnogskouopah: qut Mary apeup wetuwomut.
11.21 Neit Martha unnóp Jesusoh, Lord, Yeu appeas netaht matta woh nupp8p.
11.22 Qut yeuyeu wonk n8wahteo, uttuhayn wequttumauadt God, God pish kuttununumunkqun.
11.23 Jesus wuttunuh ketaht pish wonk ômohkeu.
11.24 Martha wuttunuh, N8wahteo pish wonk omohkeu ômohkeonkanit majish kesukodut.
11.25 Jesus wuttunopah, Nen ômohkeonk, kah pomontam8onk: noh wanomuhtiet, tokkonogque mahche nuppuk, qut pish pomontam:
11.26 Kah howan pamontog kah wanomuhtiit, matta pish nanupp8. Sun yeu k8nomuhtamun:
11.27 Noh wuttunuh nux, Lord: N8nomuhtam ken Christ Wunnamonoh God, noh woh payont en muttaohket.
11.28 Kah mahche yeu unn8wadt, monchup, kah wehkumop wetukkushquoh Mary keme, unn8wau, Sontim peyau, kah k8wehkumuk.
11.29 Quenáu ne n8tog, teanuk pasukk8p, kah uppeyáonopah.
11.30 Newutche Jesus asquam peyó8p 8tanát, qut aiyeup ná Martha adt nogkuskunkquehp.
11.31 Neit Jewsog wachiyeumuhpah ut wetuomut, kah mamonehtimukquehp, ne nawahhittit Mary kunnuppe passukque, kah suhham, wuttahsuhkouôopah, unn8wopaneg, áu wenohkeut, na wuttut momuttamunnát.
11.32 Neit Mary payont na Jesus ayehp, kah nauont, punnishóp ut wussetut, {kah} wuttunopah, Lord, yeu appeas, netaht matta woh nupp8p.
11.33 Newutche Jesus nauont momuttam, kah Jewsog wonk momuttamwog wachauhpah, noh mushanomup ut nashaunitt8ut, kah wuttamantamup,
11.34 Kah unn8wóp, Uttuh kussepsumonaous? Nag wuttunouh, Lord peyosh kah naish.
11.35 Jesus máuup.
11.36 Neit Jewsog uno8wopaneg, Kusseh wuttunukkuhque wámononus.
11.37 Kah nohwhutche unn8wopaneg, Yeuuh wosketomp woshwunukup wuskesukquash pakunukup, Sun woh wonk matta usseup woh yeuuh wosketomp matta wunnupp8unnap?
11.38 Newache Jesus wonk mushannôm8p ut wohhogkat, peyau wenohkeit. Ne mô puppuhkohteai, kah qussuk pehtwohtóp.
11.39 Jesus unn8wop, ámánum8k qussuk. Martha, wetahtu noh nápukup, wuttunuh, Lord, tuhkés matchummunkquiss8ai: newutche mahche nupp8 yoqunne.
11.40 Jesus wuttunuh, Sunummatta kuttunun8mus; wunnámuhtaman pish kunnaum wussohsum8onk God?
11.41 Neit ámánumuppaneg qussuk wutch na nupp8 sáptumuttup. Kah Jesus uspunumup wuskesukquash, kah unn8wop, N8sh kuttapattontumauush newutche kummahche n8tah.
11.42 Kah n8wahteoup kunnôn8tah naquahteae: qut newutche missinninnuog kehchukkompauitcheg, nussinneap, onk woh wunnomuhtamwog kuttann8sip.
11.43 Kah mahche yeu unn8wadt, mushont8wop, Lazarus, suhhash.
11.44 Kah noh napukup suhhamup, aunukkushpisukup wunnitchgash, kah wussétash nashpe tuppushkununkash: kah wuskesuk onkpunnoseup womponakunnes. Jesus nah wuttunuh ompunneuhk, kah monchetch.
11.45 Neit monaog Jewsog payáonuhpaneg Mary, kah nakuppaneg nesh Jesus asehpash 8nomuhtauôopah.
11.46 Qut nohwhutche muhmôch8paneg en Pharisesut, kah wuttunnonaóp Jesus uttuh asehpash.
11.47 Neit nekoneyeue sephausueninnuog kah Pharisesog kunn8s8waé môeonkanehteopaneg, kah unn8wopaneg, Toh kutussemun? newutche yeuuh wosketomp usseu monatash muhchantamm8onkash.
11.48 Yeu unne mukk8nauogut, wame wosketompaog woh 8nomuhtauouh, kah Romansog pish peyaog, kah nemunumwog nanesue kuttaiyeuonkanun, kah k8tohtimôunnin.
11.49 Kah pasuk unnag as8wesehp Kaiaphas, nekoneyeue sephausuweninnuehp ne kodtum8uk, nah wuttunopah, Matta teag k8wahteomw8,
11.50 Asuh matta kunnatwontam8mw8 tapinneunkquat wutche kenawun, woh pasuk wosketomp wunnupp8ônonat missinninneuh, onk mussutchae wuttohtimôin woh matta paquannumun8h.
11.51 Kah yeu matta wunnehhén woncheyeue unn8wánah: qut negone sephausuenninnuup ne kodtum8uk, {kah} quashotumup Jesus woh nupp8ontam ne wuttohtimôin:
11.52 Kah matta wepe wutche ne wuttohtimoin, qut wonk woh muhmounau pasuk8inneat, wunnechonoh God neh naswaeyeuehpaneg.
11.53 Neit wutch ne kesukohk, kokunn8nittupaneg woh wunnushonaout.
11.54 Newache Jesus matta wonk pohquae pumusho8p kunnugke Jewsut; qut na oomunap en wuttohtimoinneat keshke touohkomukqut, en 8tanát as8wetamukup Ephraim, kah na wuttoiapinneap weche ukkodnehtuhtaenumoh.
11.55 Kah Jewse pamuhkoadtuonk paswohtóp, kah monaog kuhkuhk8paneg wutch wuttohtimmôin en Jerusalem, kod pamuhkoatimuk, uppahkeheonaout wohhogkauh.
11.56 Neit nattinneahwhopaneg Jesusoh, kah onittupaneg, napawehhitit templeut, Toh kuttunnantamumw8, sun pish matta peyo8 mushadtupp8onkanut?
11.57 Kah naneswe nekoneyeue sephausueninnuog kah Pharisesog aann8hteam8paneg, howae wosketomp wahteunk uttuh ape, woh wunnahtuhkon, onk woh wuttohqunouh.
12.1 Neit Jesus, nukqutta tashukqunne asq pamuhkoadtumuk, peyop Bethany, ne Lazarus ayehp, noh napukup, uttuh omuhkunuhp wutch nupp8onkanit.
12.2 Na wuttut ayimauonaóp wunnunkupp8onk, kah Martha ogkunauwop: qut Lazaraus noh pasuk watapumuhp ut tableut.
12.3 Neit Mary nemunumup nukqut poundtu8 spikenarde sussequeonk, mohmushshoatik, kah sussequnumup wussetash Jesus, kah cheskhamup wussetash ummesunk: kah wetu numwohtóp ne asummunkquohkup sussequeonk.
12.4 Neit unn8wau pasuk ukkodnehtuhtáenumoh, {noh} Judas Iscariot, wunnamonoh Simon, noh pish wanass8mukquit,
12.5 Tohwache matta mag8mukus yeu sussequeonk wutche nishwutpask8 ompskot, kah unnunumauônaóp matchek8og.
12.6 Yeu wissinneap, matta wutche tohhen tupponumóp matchek8oh, qut newutche kumm8t8waeninnuup, kah wadchonumup petunk, kah kunnunumup ne noh ponumukup.
12.7 Neit Jesus unn8wop, Ahqueheuhk, newutche yeu ukquahshaue wadchonumunnap wutche nupp8suhkinnittue kesukkodtum.
12.8 Newutche machek8oh naquahteae k8wechiyeumuk8wôog, qut nen matta naquahteae k8wechiyeum8mw8.
12.9 Newutche monaog Jewse mussinninnuog wahteouppaneg na wuttappinneah: kah nag peyopaneg matta wepe wutche Jesus, qut woh wonk wunnawonaout Lazarusoh, neh omohkunuhpah wutch nuppunnat.
12.10 Qut nekoneyeue sephausueninnuog kunn8nittupaneg, woh wonk wunnushonaout Lazarusoh;
12.11 Newutche wutche nagum monaog Jewsog amma8paneg, kah wunnomuhtauopaneg Jesusoh.
12.12 Na nompunk monaog mussinninnuog pauhpaneg mushadtupp8onkanut, notamwehhittit Jesus kod peyau Jerusalem,
12.13 Nemunumuppaneg palmuhtukque pahchatuhqunash, kah suhhomuppaneg wunnoguskouonaout, kah mushont8wopaneg, Hosana, wunnanumou Israelle kehtass8t, noh payont ut 8wesuonkanit Lord.
12.14 Kah Jesus namehheont assemesoh, ukquenapinneapoh; neansuhkwhosik,
12.15 Wapsehkon Sione wuttonin, Kusseh kukkehtass8tum8m peyau quenapu wuskohshimwe assut.
12.16 Yeush ukkodnehtuhtaenumoh matta 8wohtam8unaopash negone: qut Jesus mahche sohsumm8wahhut, neit mehquantamuppaneg yeush wussuhkwhosupash papaume nagum, kah yeush ummahche unnehheônaopash.
12.17 Newutche missinninnuog wachiyeumuhp wahkumont Lararusoh wutch wenohkeut, kah ômohkunont wutch nuppunnat, wauwopaneg.
12.18 Newache wonk missinninnuog nogkushunkquehp, newutche n8tamuppaneg yeu wuttussenap muhchantam8onk.
12.19 Newutche Pharisesog unn8wopaneg kunnugke wohhogaout, sun k8waetumw8 uttuh ane mo teag ômpachehto8ogq? Kusseh muttaohk assuhkunkqui.
12.20 Kah toadtassehhitteuhp Greeksog 8wetshônaop, pauhpaneg wauwussummuonat ut mushadtupp8onkanut:
12.21 Nag newutche peaonopaneg Philipoh, noh wachiehp Bethsaida ut Galile, kah 8wequttumauôopah, unn8wopaneg, Sontim, nukkod naomun Jesus.
12.22 Philip peyau kah wuttunon Andrewoh; kah wonk Andrew kah Philip wuttunônaop Jesusoh.
12.23 Kah Jesus wunnomp8humauopah, unn8wop, Hour peyom8 onk woh wunnamonoh wosketomp sohsumwaheou.
12.24 Wunnumuhkut, wunnumuhkut kuttununumw8, Kuttumma nukquttukquai wheat punishunk en ohkeut, kah nupp8m8uk, wepe nonussohteau: qut nupp8m8uk, mushimmechum8m8.
12.25 Noh wamontog uppomontam8onk, pish 8wannehtauun: kah noh sakinneog uppomontamm8onk yeu muttaohket, pish 8wadchonumun en michemohtae pomontam8onkanit.
12.26 Howan wuttinninneumuhkiit, assuhkiitch; kah uttuh ape, na pish wonk nuttinninneum wuttappin: howan wuttinninneumuhkiit, neh N8sh pish ummishheuh.
12.27 Yeuyeu nukketeahogkou wuttamehpunau, kah toh woh nissim? N8sh pohquahwhusseh wutch yeu hourut: qut yeu waj peôuhp en yeu hour.
12.28 N8sh sohsumwahtauush k8wesuonk. Neit peyom8p unnont8waonk wutch kesukqut, Nummachche sohsumwahtauun, kah pish wonk nussohsumwahtauun.
12.29 Newutche missinninnuog na nepauehpaneg, kah ne notoguppaneg, unn8wopaneg padtahquohhan: onkatogig unn8wopaneg, Angel mô kunn8nuk.
12.30 Jesus nomp8humup, kah unn8wop, Yeu unnont8waonk matta peomunn8p wutche nen, qut wutche kenau.
12.31 Yeuyeu yeu mutaohke wussuttum8onk: yeuyeu yeu muttaohke kehtahs8t pish suhwhuhkon.
12.32 Kah Nen, tashinimuk wutch ohkeut, pish nuppadtôntochum wame missinninnuog en nohhogkát.
12.33 (Yeu wissinneap kuhkinneasinneat uttuh pish ane nuppuk.)
12.34 Missinninnuog nomp8hummunkup, Nunn8hn8tamumun wutch unnomatuonkanit, Christ michemapu: kah toh kuttinne unn8wam wunnamônoh wosketomp môs tahshunôu? Howan wunnamônoh wosketomp?
12.35 Neit Jesus wuttunopah, Mitcheh noguhse k8wetomukkumw8 wequai: pomushakq as aohtouogq wequai, ishkont pohkunnai kunnuhkuhkunkumw8: newutche noh pamuhshadt pohkunnahtu, matta wahteo8 uttuh ayont.
12.36 As aohtauogq wequai, wunnomuhtamuk wequaiyeuut, onk woh kenau wequaiyeue wunnechoninneunk. Yeush Jesus wissinneapash kah áma8p, kah nah upputtogquehtauoopah.
12.37 Qut tokonogque newuttashe ussenap muhchantam8onkash anuhquabhitit, onch matta 8nomuhtunkk8pah:
12.38 Onk woh wussuonk Esaias quashotumwaenin unni, ne an8wohp, Lord, howan wanomuhtogus nuttonchum8onkanun? kah howan wahteauwahhittis wohpit Lord?
12.39 Newache matta tapunnumwehhitteuhp wunnomuhtamunnát, newutche Esaias wonk unn8wóp,
12.40 Pogkunnumwahteoup wuskesukk8woash, kah munnehketeoup wuttahh8, onk woh matta nam8og nashpe wuskesuk8woash, asuh wohtam8og nashpe wuttahh8, kah qunnuppunnonaout, onk woh nunnetskehheonaout.
12.41 Yeush wussinneapash Esaias, ne nág wussohsumm8onk kah wayatimont.
12.42 Qut onch kunnugke negoneyeue nananuwacheg wonk, monaog wunnomuhtunkup; qut newutche Pharisesog matta wussomp8wáonôopah, ishkont woh sohwhunnôog wutch moeakomukqut:
12.43 Newutche anue wamontamuppaneg 8waenomuaonkan8 wosketompaog onk 8waenomuwaonk God.
12.44 Jesus musshont8wop, kah unn8wop, Noh wanomuhtiit, matta n8nomuhtunkk8, qut noh án8nukqueuhp.
12.45 Kah noh nait, nauau noh án8nukqueuhp.
12.46 Nen nuppeam wequaiyeuin en muttaohket, onk howan wanomuhtiit, woh matta oiapeh pohkunnahtu.
12.47 Howan n8tog nukkut8onkash, kah matta wunnomuhtam8k, matta n8sumoh: newutche matta n8che peyóp wussuttumunnat muttaohk, qut wadchonumunnát muttaohk.
12.48 Noh pogkesit, kah matta attumunum8k nukkutt8onkash, wadchonau pasuk neh wasumukqutcheh: kut8onk ne mahche unn8wa, ne pish 8sumukqun majish kesukodut.
12.49 Newutche matta nunnehhenwontonuhk8wop; qut Wutt8shimau noh án8sehp, nuttunummunkup áu8hteam8onk uttuh woh án8wai, kah ne woh áy.
12.50 Kah n8wahteo Wuttann8hteam8onk ne michemohtae pomontam8onk: newutche nishnoh an8wai, neane kunn8sehp Wutt8shimau, ne nuttun8wôn.
13.1 Onk kod mushadtupp8onkane Paumuhkoadtimuk, ne Jesus wahteunk wut-hour8m peom8, woh wuttammaenat wutch yeu muttaohket, en Wutt8shinneat, mahche wamônont wuttaiheoh neh aiinehp muttaohket, 8womônopah pache wohkuhquôshinnit.
13.2 Kah mahche wunnunkupehhittit (mattannit mahche yeuyeu unnummechumuhkontog wuttah Judas Iskariot, wunnamonoh Simon, 8nass8monat)
13.3 Jesus wahteunk Wutt8shimau mahche mag8 wame teaquasinish en wunnitcheganit, onk wumup Godut, kah op Godut.
13.4 Passukque wutch wunnunkupp8onkanit, kah amanumup wuttogk8onkash, kah nemunnumap cheskunnitchohh8, kah puttukquapunnóp wohhoguh.
13.5 Mache ne unnag, s8kunum nippe wunnunkanut, kah n8che kutchissitto wusset8woash ukkodnehtuhtaenumoh, kah nesh cheskhomunnát nashpe cheskunnitchohh8 ne patukquapussehp.
13.6 Neit peaonau Simon Peteroh: kah Peter wuttunuh, Nussontimom, sun kukkutshippadto nussetash?
13.7 Jesus nomp8humup, kah wuttunopah, Uttuh ase matta k8wahteo8un yeuyeu: qut pish k8wahtauun ompetág.
13.8 Peter wuttunnuh, Matta pish kukkakutchissitto8h nussetash. Jesus wunnomp8humauopah, Matta kutchissumun8on, matta na k8tch wetohtomeun.
13.9 Simon Peter wuttunuh, Lord, matta wepe nussetash, qut wonk nunnitchegash kah nuppuhkuhk.
13.10 Jesus wuttunnuh, Noh katussumut, matta quenawehkukk8, wepe kutchissittouunnat wussetash, qut panuppe pahkesu: kah kenau kuppahkesumw8, qut matta wame.
13.11 Newutche waheop neh pish wanass8mukqutcheh; newaj unn8wohp, Matta wame kuppahkesúmw8.
13.12 Neit mahche kutchissippottunk wusset8woash, kah mahche nemunuk wuttogk8onkash, kah namatapit, nah wuttunopah, sun k8wahteomw8 uttuh anhinogq?
13.13 Kuttehhissimw8 Sontim, kah Lord: kah k8nomwamw8; newutche ne nuttunniin.
13.14 Neit nen {wa}-Lord8meogq, kah {wa}-somtimomeogq, mahche kutchissippattauon kusset8woash, kenau woh wonk kukkutshipadtoadtumw8 kusset8woash.
13.15 Newutche kummahche unnunumauunumw8 ôshuwaonk, onk woh kuttussenaout ne anhinnogq.
13.16 Wunnumuhkut, wunnumuhkut kuttununumw8, wuttinninnumin matta anuikken8mo8 wussontimmomoh, asuh noh an8nut anuikken8mo8 neh an8nukquehp.
13.17 Yeush wahtauogq, k8niimw8 nesh usseogq.
13.18 Matta k8wame weatimun8mw8, n8waheoog papenauoguppaneg: qut onk woh wussuhkwhonk unni, Noh wehpumit puttukqunneg, nukkenogquanaehtunkup.
13.19 Yeuyeu kuttunununneau asq papeomunn8kup, onk ne unnag woh k8nomuhtamumw8 nen unnuh.
13.20 Wunnumuhkut, wunnumuhkut kuttununumw8, Noh atumunont neh an8nog, nuttattumunuk: kah noh atuminit atumunau noh an8nukqueuhp.
13.21 Jesus mahche yeu unn8wát, wuttammantamup ut {wun}-nashauonkanit, kah wáwóp, kah unn8wóp, Wunnumuhkut, wunnumuhkut kuttununumw8, Pasuk kenau pish n8nass8muk.
13.22 Neit kodnehtuhtaenuog moninneoatupaneg, channantamuppaneg howane wayatimont.
13.23 Onk wuttompattussunup ut Jesus wohpanogonut, pasuk ukkodnehtaenumoh, uttuh Jesus wamonuhp.
13.24 Simon Peter newaj wuhwuhtunumauuhp, woh wunnatt8tumuhkonat, howan wayatimôs?
13.25 Neit neanompattussukup Jesus wohpanoganut wuttunuh, Lord, howan unnuh?
13.26 Jesus nomp8hamup, Unnuh uttuh pish anumauog quagkunôsik mahche quogkunumon. Kah mahche quogkunuk kodchuhki, wuttununumauônap Judas Iskariotoh, wunnámonoh Simon.
13.27 Kah mahche {attumunuk} quogkunum8onk, Mattannit petitteaônukup. Neit Jesus wuttunopah uttuh asean, teanuk ussish.
13.28 Qut matta howan ut tableut wahteo8p uttuh waj yeu unnôs.
13.29 Newutche nohwhutche unnantamuppaneg, newhutche Judas kunnunumup petunk, Jesus wuttunopah, adtoash nesh quenawehhikqueakish wutche mushadtupp8onk: asuh woh teaquas wutununumauonát matchek8oh.
13.30 Neit mahche átumunuk quogkunnunk, teanuk suhhomup: kah wununk8up.
13.31 Newache mache suhhog, Jesus unn8wop, Yeuyeu wunnamonoh wosketomp sohsumwaheou, kah God sohsumwaheou ut wohhogkát.
13.32 God sohsumwahhit ut wohhogkat, {neit} pish wonk God wussohsumwaheuh ut wohhogkat, kah pish wachet wussohsumwaheuh.
13.33 Mukkiesog, as nogkosemese k8wetomunumw8. Pish kunnattinneahhimw8; kah neanogup Jewsog, uttuh aôi, matta woh kuppeoneau; ne yeuyeu, kuttunununneau.
13.34 Wuske án8hteam8onk kuttunumauunumw8, Onk woh k8wamonnittimw8; neane wamonunogup, ne wonk woh kuttine wamônittinneaout.
13.35 Yeu nashpe wame wosketompaog pish wahteoog kenau nukkodnehtuhtaenumog, ohtouogq k8wowámônittinneaout.
13.36 Simon Peter wuttunopah, Lord, tônoh kuttom? Jesus wunnomp8humauopah, uttuh aôi, matta woh kuttassuhkiyeuh yeuyeu; qut pish ompehtak kuttassuhkah.
13.37 Peter wuttunopah, Lord, tohwhutche woh matta ohsuhkouun8 yeuyeu? woh nussepshitteo nuppomontam8onk wutche ken.
13.38 Jesus nomp8humunkup, Woh kussepshitteo kuppamontamm8onk wutche nen? Wunnumuhkut, wunnumuhkut kuttunush, Monish matta pish kutt8wo8, napache nishwut kukquen8waôsinneat.
14.1 Kuttohh8 ahque wuttamantam8m8itch: k8nômuhtauômw8 God, nen wonk wunnômuhtiek.
14.2 M8chukke chuppukkomukk88 ut N8sh wekut; yeu matta unnan8kus woh kuttaunnunnaop: Nummonchem kukquaquashwehtamauunnunaout ayeuonk.
14.3 Kah nonche quashauwehtauunog ayeuonk, pish wonk nuppeom, kah pish kuttattumununumw8 en nohhogkat, onk uttuh ape, woh na wonk kuttappinneau.
14.4 Kah uttuh aôi k8wahteomw8, kah may k8wahteauunneau.
14.5 Thomas wuttunuh, Lord, matta n8wahteo8mun uttuh ayôan, kah toh woh nuttinne wahteauunnan may?
14.6 Jesus wuttunuh, Nen may, kah wunnomwaonk, kah pomontam8onk: matta howan peyáôno8 Wutt8shinneuh, qut nashpe nen.
14.7 Waheogqus, woh wonk k8waheomwop N8sh: káh yeu wutch k8waheou, kah kummahche nauôu.
14.8 Philip wuttunuh, Lord, nahtissinnean Wutt8shumau, kah nuttápontamunnan.
14.9 Jesus wuttunuh, Sun ne kuttunukkuhque wetomununneau, kah asquam k8waheuh, Philip? noh nahnait, nahnauau Wutt8shinneuh; onk neit tohkuttinne unn8wám, nahtissinnean Wutt8shimau?
14.10 Sunummatta k8nomuhtam8, nuttappehtau Wutt8shumau, kah Wutt8shumau nuttappehteunk? Kutt8onkash uttuh anunnogq, matta nutchippinnue unn8waunash: qut Wutt8shumau, noh apehtiit, noh wuttussenash ánuhkôsuonkash.
14.11 Wunnomuhtiek nuttappehtau Wutt8shimau, kah Wutt8shimau nuttappehtunk: asuh kusse wunnomuhtiek wutche anuhkosuonkash.
14.12 Wunnumuhkut, wunnumuhkut kuttununumw8, Noh wanomuhtiit, anuhkosuonkash nesh aseonish, noh pish wonk wuttussenash, kah mogakish onk yeush pish uss[e]u, newutche nuttom N8shut.
14.13 Kah uttuh an wehquttumogq ut n8wesuonkanit, ne pish nuttissén, onk woh Wuttooshimau sohsumwaheou ut wunnamoniinneat.
14.14 Wequttumogq neteaquas ut n8wesuonkanit, pish nuttissén.
14.15 Wamoseogq, nanawehteo8k nuttann8hteam8onkash.
14.16 Kah pish nunnanompassum Wutt8shimau, kah noh pish kuttunummunkk8 onkatog Taphuwaenin, onk woh k8wetomuk8 micheme,
14.17 Wunnomwae Nahshaunit, neh muttaohk matta woh átumunnunke newutche matta wunnok8un, asuh matta 8wahukk8un: qut kenau k8waheou, newutche k8wetomukk8, kah pish kuttapehtunkk8.
14.18 Matta kuttut nukkonun8mw8 tauwyesuinneat; pish kuppeyaonunnumw8.
14.19 Mitcheh nogkose kah muttaohk matta wonk nunnok8un: qut kenau kunnaimw8: newutche nuppomontam, kenau pish wonk kuppamontamumw8.
14.20 Ne kesukkohk pish k8wahteomw8, nuttappehtau N8sh, kah kuttappehtiimw8, kah kuttappehtauunumw8.
14.21 Noh ohtunk nuttann8hteam8onkash, kah nanawehtunk, unnuh n8wamônuk: kah noh wamosit pish wamonuk N8sh, kah pish nen n8wamon, kah pish nunnahtun nohhoguh.
14.22 Judas wuttunuh, matta Iskariot: Lord, Tohkuttinne nahtissinnean kohhog, kah matta en muttaohket?
14.23 Jesus nomp8humup kah wuttunopah, wosketomp wamosit, pish nanawehteo nukkutt8onkash: kah N8sh pish 8wamonuh, kah pish nuppeaonoun, kah n8wowetomoun.
14.24 Noh matta wamosék, matta nanawehteo8 nussuonkash: kah kutt8onk ne n8tamogq, matta nuttihe, qut wuttihe Wutt8shimau noh án8sehp.
14.25 Yeush kummahche unnunununaoash; {as} waetomunogq.
14.26 Qut Taphuaenin, wunnetuppantamwe Nashaunit, neh Wutt8shimau pish an8nonche ut n8wesuonkanut, noh pish kukkuhk8tummunkk8 wame teaquasinish, kah kummehquantamwahhukk8 wame teaquasinnish, nishnoh anunnogup.
14.27 Wunnohteaonk kunnukkodtumouunumw8, n8nohteaonk kuttununumauunumw8: matta neane muttaohk maguk, kuttununumauunumw8: Ahque wuttammantam8m8itch kuttahh8, asuh ahque wapissum8itch.
14.28 Kunn8tamumwop ne anunnogup, Nummonchem, kah wonk kuppeaônunumw8: Wamoseogq woh kummushkouantamumw8, newutche nússip nuttom Wutt8shinneat: newutche N8sh nuttan8ikken8muk.
14.29 Kah yeuyeu kummahche unnununau asq ananookup, onk unnág, woh koonomuhtamunaout.
14.30 Yeu wutch matta pish kummoochukke kunnoonunoomwoo: newutche yeu muttaohke kehtahs8t peyau, kah matta teag ohto8 ut nohhogkát.
14.31 Qut onk muttaohk woh 8wahtauunnat n8wamon Wutt8shin; kah neanann8nukqueuhp Wutt8shimau, ne nuttissen. Passukqueg, yeu wutch monchetuh.
15.1 NEn wunnumuhkiteyeue wenomussippog, kah N8sh ohkehteaeninnu8.
15.2 Nishnoh nuppahchadt8hk ne matta machumunn8k, wuttommanumun: kah nishnoh wutt8hk ne machummuuk um8sehtauun, onk woh nanô mishimmechummum8.
15.3 Yeuyeu kuppahkesumw8 nashpe kutt8onk uttuh anunogup.
15.4 Apehtiek, kah kuttappehtauunumw8. Neane wutt8hk matta woh mechumunn8 nisse, matta ohtan8k wenomsippogqut: netatuppe matta woh kenau, matta apehtaieogq.
15.5 Nen wenomussippog, kenau k8tuhquinnuumw8: noh apehtiet, kah nen apehtauog, unnuh mishimmechummu8: newutche chippe áieog wutch nohhogkat matta woh toh kuttisseumw8.
15.6 Wosketomp matta aopetiek, noh suhwhuhkon onatuh wuttuhk, kah nupp8pasu; kah ummukkunnumunaôash, kah wuttunnuhkonaôash, n8taut, kah nesh chukkohtaash.
15.7 Apehtiéogq, kah nukkutt8onkash appehtunkqueogq, wehquttumm8k uttuh kod wehquttumogq, kah pish kuttinhitteaneau.
15.8 Yeu ut N8sh sohsumwahheou mishimmechumeogq, nemehkuh pish kenau nukkodnehtuhtaenumog.
15.9 Neane Wutt8shumau wamosehp, ne kuttinne waamônunnaóp: naquahteapeg n8wamôasuonkanit.
15.10 Nanawehtauogq nuttann8h team8onkash, pish kunnaquahteapumw8 n8wamôasuonkanit: neane nanawehtauuhp N8sh wuttann8h team8onkash, kah nunnaquahteap 8wamoasuonkanit.
15.11 Yeush kummahche unnununaôash, onk woh nummishkouantam8onk kuttôappehtunkqunneau, kah kummishkouantamm8onkan8 woh numwohtáut.
15.12 Yeu nuttann8hteam8onk, woh k8wamonittinneaout, neane waámonunnogup.
15.13 Matta howan yeu wuttanue wamoahsuontam8un, onk wosketomp wussepshitteauunnat ukketeaonk wutche wetompoh.
15.14 Kenau netompaog usseogq, nishnoh uttuh ánann8nunnogq.
15.15 Yeu wutch matta kuttehhinun8mw8 wuttinninnuminneunk, newutche wuttinninnumin matta wahteo8 uttuh asenit wussontimomoh: qut kuttehhinnunumw8 netompaog; newutche wame nesh n8tamuhpash wutch N8shut, kummahche wahtauwahhununaoash.
15.16 Matta kuppepeniyeumwop, qut nen kuppepenauunumwop, kah kukkuhkunumauunumwop, woh kummonchenaout, kah kummechimminneaout, kah {onk} woh kummechummuonkan8 naquahteahteau: onk nishnoh uttuh an wehquttumauogq Wutt8shimau ut n8wesuonkanit, ne woh kuttunummunkqunneau.
15.17 Yeush kuttann8nununaoash, woh k8wamonittinneaout.
15.18 Muttaohk sekinneunkqueogq, k8wahteomw8 nussekinneunkqunnáp asq sasekinneunkqueogup.
15.19 Wutchieogqus muttaohkét, muttaohk woh wamonau wuttiheoh: qut newutche matta k8chiyeumw8 muttaohket, qut kuppepenawunumwop wutch muttaohket, newache muttaohk sekineunkqueogq.
15.20 Mehquntam8k kutt8onk ne ánunnogup, Wuttinninnumin matta anuikken8mo8 wussontimmomin. Nag n8swehtahhukqueos, pish wonk kunn8swehtahhukk8woog: Nanawehteauwehhittis nukkutt8onk, pish wonk nanawehteoog kukkutt8onkan8.
15.21 Qut yeush wame pish kuttinhukqunaoash wutche n8wesuonk, newutche matta waheo8og noh án8sehp.
15.22 Matta peôôs, kah {matta} kunn8noogus, matta woh ohto8paneg matcheusseonk: qut yeuyeu matta ohto8og onkwhoeonk wutche ummatcheusseonkan8.
15.23 Noh sekinneiit, wonk sekinneauau N8shoh.
15.24 Matta usseôs kunnugke wuhhogaout anuhkosuonkash uttuh matta wonk howan asehpash, matta woh ohteo8paneg matcheusseonk: qut yeuyeu nummahche noquog, kah wonk nussekinneunkquog, kah N8shoh.
15.25 Qut {yeu unni}, onk woh kutt8onk pakodche unni ne wasuhquahwhosik ut wuttinômatuonkan8wout, Tohn8che nussekinneunkuppaneg.
15.26 Qut peyont Taphuwaenin, noh pish an8nog en kohhogaout wutch Wutt8shinneat, wunnomwae Nashaunit, noh wág Wutt8shinneat, noh pish n8wauwaonuk.
15.27 Kah kenau wonk pish k8wauwamw8, newutche k8waetómimwóp wutch nekone.
16.1 Yeush kummahche unnununnaôash, onk woh matta kuttogkussittassun8mw8.
16.2 Nag pish kussuhwhunukk8woog wutch moeakomukqut: nux ohquompi peom8, nishnoh howan noh nashukqueog pish unnantam n8tinninnumuhkou God.
16.3 Kah yeush pish kuttinhukqunnaoash, newutche matta waheo8paneg wutt8shinneuh, asuh nen.
16.4 Qut yeush kummahche unnununaôash, onk ne ohquompi peom8uk, woh kummehquantamumw8 nesh kuttanununnaopash. Kah yeush matta kuttunun8naopash wutch nekone, newutche k8wetomunnumwóp.
16.5 Qut yeuyeu nummonchem en noh an8sehp, kah matta howan kenau nunnatt8tummunkk8, Tonoh kuttom?
16.6 Qut newutche yeush kummahche unnununnaoash, kuttahh8 numwohteau n8wantam8onk.
16.7 Qut onch, kuttununumw8 wunnomwaonk; wunnekin wutche kenau woh nummonchenát: newutché matta moncheôn, Taphuaenin matta woh kuppeáônukk8mw8, qut moncheon noh pish nuttann8n en kohhogaout.
16.8 Kah peyont pish pohquttum en muttaohket matcheseonk, kah sampweusseonk, kah wussuttumm8onk:
16.9 Matcheseonk, newutche matta n8nomuhtunk8og;
16.10 Sampweusseonk, newutche nuttom N8shut, kah matta wonk kunna8mw8;
16.11 Wussuttum8onk, newutche yeu muttaohke kehtass8t wussummôu.
16.12 As monadtash nuttohto kuttunununnaout, qut matta woh kukkehchittahhontam8unaôash yeuyeu.
16.13 Qut wunnomwae Nashaunit peyont, noh pish kussompshanuk8 en wame wunnomwaonkanút: newutche matta pish chippinnue unn8wo8; qut nishnoh uttuh ane n8tog ne pish wissin: kah pish kunnahtunukk8 nesh pish payom8ukish.
16.14 Pish nussohsum8ônuk newutche pish áttumunum ne watihee, kah pish kunnahtunukqunneau.
16.15 Wame nesh N8sh ahtunkish, n8taiheneosh: newaj unn8wauhp, noh pish nemunum nuttaiheash, kah pish kunnahtunukqunaoash.
16.16 Nogkôse kah matta pish kunnayeumw8: kah wonk nagkose, kah pish kunnaimw8: newutche nuttom Wutt8shineat.
16.17 Neit {nohwhutche} ukkodnehtuhtaenumoh unn8wopáneg kunnugke wohhogauh: Teaquas yeu ánukqueog, Nogkose, kah matta pish kunnayeumw8, kah wonk, nogkose, kah pish kunnaimw8: kah, newutche nuttom Wutt8shinneat?
16.18 Newutche unn8wopaneg, Teaquas yeu ne án8wadt, Nogkose? Matta n8wáómun toh án8wadt.
16.19 Neit Jesus wahteoup kodtontamuppaneg wunnatt8tummunkqunnaout, kah wuttunopah, Sun kunnatt8tumôattimw8, pupaume ne an8wauhp, Nogkose, kah pish matta kunnayeumw8: kah wonk nogkose, kah pish kunnaimw8?
16.20 Wunnumuhkut, wunnumuhkut kúttununumw8, kenau pish kummómw8, kah kummomuttamumw8, qut muttaohk pish mushkouantam8m8: kah kenau pish kunn8antamumw8, qut kunn8antam8onkan8 pish qunnuppunôsu en wekontam8onkanit.
16.21 Muttumwussis kodtouekehheont uhquanum8, newutche wuthour8m peyom8: qut quenau mahchekehheont, matta wonk mequantam8 ne uhquanum8onk: newutche wekontamwahhuk wunnetuonk wosketomp en muttaohket.
16.22 Kah kenau yeuyeu newaj ohtouogq n8antam8onk: qut pish wonk kunnauwunumw8, kah kuttahh8 pish mushkouantam8m8, kah k8wekontam8onkan8 matta howan kunnemunnummunkk8unneau.
16.23 Kah ne kesukohk matta pish teag k8wehquttumiyeumw8: Wunnumuhkut, wunnumuhkut kuttununumw8, uttuh an wehquttumauogq Wutt8shimau ut n8wesuonkanut, pish kuttununummunkqunneau.
16.24 Yeu pache asq teag k8wehquttum8mw8 ut n8wesuonkanut: wequttum8k, kah pish kuttattumunumumw8, onk woh k8wekontam8onkan8 numwohteau.
16.25 Yeush kummahche unnununaoásh ut nupwowaonkanit: ohquompi peyom88, ne pish adt matta wonk kunn8nunn8ogq ut nupwowaonkanit, qut pish kuppahke nahtununumw8 papaume Wutt8shimau.
16.26 Ne kesukohk mos k8wehquttumumw8 ut n8wesuonkanit: kah matta kuttunun8mw8, Nunnannompassum wutt8shimau wutche kenau:
16.27 Newutche nagum Wutt8shimau k8wamonukk8, newutche k8wawámosimwop, kah k8wanomuhtamumwop nussuhhamup wutch Godut.
16.28 Nussuhhamup wutch Wutt8shinneat, kah nuppeyom muttaohkét: wonk, nunnukkodtumun muttaohk, kah nuttom Wutt8shinneat.
16.29 Ukkodnehtuhtaenumoh unnukup, Kusseh, yeuyeu kuppiuhsukke unn8wam, kah matta kisseuh nupwôwaonk.
16.30 Yeuyeu nuppahk8wahteomun k8wahteo wame teaquasinish, kah matta kukquenawehhukk8 woh howan kunnatt8tummunkqunnat: yeu nashpe n8nômuhtamumun, kussuhhomup wutch Godut.
16.31 Jesus wunnomp8humauopah, Sun yeuyeu k8nomuhtamumw8?
16.32 Kusseh, hour peyom8, nux eyeu mahche peyom8, pish wame kunnaswaeyeumw8 nishnoh wosketomp en wuttiheit, kah kunnukkossumw8 nunnussiinneat, qut onch matta nunnussiyeuh, newutche Wutt8shimau n8wetomuk.
16.33 Yeush kummache unnununnaoash, onk woh ut nohhogkat kuttohtomw8 wunnohteaonk: Ut muttaohket pish kuttohtomw8 {mishe} wuttamehpunnaonk, qut munnehteantam8k, nummahche sohkom muttaohk.
17.1 Yeush kutt8onkash wissinneapash Jesus, kah uspunumup wuskesukquash en kesukqut, kah unn8wop, N8sh, hour peyom8; sohsumwah Kunnaumon, onk woh Kunnaumon wonk kussohsumwahhuk.
17.2 Neane mahche unnunumauohp munnehkesuonk ut wame meyausut, onk woh wuttunumauuh michemohtae pomantam8onk, ne adtashe unnunumauohp.
17.3 Kah yeu michemohtae pomontam8onk, onk woh k8wahukquog ken wunnummuhkutteyeue Mannit, kah Jesus Christ noh án8nohp.
17.4 Nen kummahche sohsumwahush ut ohkeut: nummahche pakodchehteo anuhkosuonk ne anumieohp ussenat.
17.5 Kah yeuyeu, woi N8sh, sohsumwaheh weche nehenwonche kohhog, nashpe ne sohsum8onk watohtomunuhp asquam katshinn8k muttaohk.
17.6 Nummahche nahtehteam k8wesuonk en missininnuut nag anunumaieohpaneg wutch muttaohket: k8tiheneapaneg, kah kuttununumaiinneapaneg, kah nag nonanauwehteouppaneg kuttun8wáonk.
17.7 Yeuyeu mahche wahteoog wame teaquasinish uttuh anumaieohpash, wutchiyeum8ash kohhogkat.
17.8 Newutche nag nummahche unnunumauôog, kutt8onkash uttuh anumaieohpash; kah nag ummahche atumunumunaoash, kah mahche pahke wahteoog nussuhhomup wutch kohhogkat, kah mahche unn8wunnomuhtamog kuttann8sip.
17.9 Nag nuppeuhtamwanshoog: matta nuppeuhtam8 wutche muttaohk; qut wutche nag anumaieohpaneg, newutche nag k8tiheneunk.
17.10 Kah wame watiheoneg k8tiheneunk, kah watiheaneg n8tiheneunk; kah nen nussohsum8wahhit ut wohhogaout.
17.11 Kah yeuyeu matta k8che nuttappu muttaohket, qut yeug oapuog muttaohket, kah nen kuppeáônush. Wunnetuppantamwe N8sh, wodchán nashpe k8wesuonk nag ánumaieohpaneg, onk woh nag pasuk88og nean passukk8eog.
17.12 As watomog ut muttaohket n8wadchonopaneg ut k8wesuonkanit: nag anummaieohp n8wawadchônopaneg, kah matta pasuk na wuttanheoun, wepe auwohkuhpunnae wunnamoniin: onk woh wussuhkwhonk pakodche unni.
17.13 Kah yeuyeu kuppeyaonush, kah yeush nissinneash ut muttaohket; onk woh n8wekontam8onk numwae pakodchehtôsu ut wohhogaout.
17.14 Nummahche unnunumauôog kuttunn8waonk; kah muttaohk wussôsekinneauuh, newutche nag matta wuttomaseog muttaohket, neane nen matta wuttomase muttaohket.
17.15 Matta n8che peuhtam8h woh nag kuttammanonaout wutch muttaohket, qut woh k8wadchônonaout wutch ne machuhk.
17.16 Nag matta wuttomaseog muttaohket, neane nen matta wuttomase muttaohket.
17.17 Nag wunnetupantamwah nashpe k8nomwaeyeuonk: kuttunn8waonk ne wunnummuhkiteyeum8.
17.18 Neane an8seohp en muttaohket: nag wonk ne nuttine án8nôneau en muttaohket.
17.19 Kah nag wutche n8netuppantamwah nohhog, nag wonk woh wunnetuppantamwaheonaout nashpe k8nomwaonk.
17.20 Onk matta yeug wepe nuppeuhtamwanshôog; qut wonk wutche nag pish wanomuhtunkqueôneg nashpe ukkutt8onkann8:
17.21 Onk woh nag wame pasukk88og, neane ken, N8sh apehtiean, kah nen kuttappehtauush; onk nag wonk woh pásuk88og ut kohhogkanonut: onk woh muttaohk unn8wunnomuhtam kuttann8sip.
17.22 Kah sohsum8onk ne anummaieohp, nummahche unnunumauôneau, onk woh nag pasuk88og, neane pasuk8weog,
17.23 Nuttappehtauonat, kah kuttappehtiinneat, onk woh nag panipheoog pasukk8inneat, onk woh muttaohk wateo kuttann8sip, kah nag k8wamonopaneg, neane wamoseohp.
17.24 N8sh nukkesantam nag ánumaieohpaneg n8wetomukqunnaout uttuh ape; onk woh namwog nussohsum8onk, uttuh anunumaieohp: newutche k8wammosip asquam katshinunn8k muttaohk.
17.25 Woi sampwesue N8sh, muttaohk matta k8wawahuk8h, qut nen k8wowahush, kah yeug mahche unn8wahteoog kuttann8sip.
17.26 Kah nummahche pohquttumauôog k8wesuonk, kah pish nuppohquttumun, onk wamoasuonk ne nashpe wamoseohp, woh wuttappehtunkqunneau, kah {woh} nen nuttappehtauoog.
18.1 Jesus mahche yeush unn8wadt, suhhomup weche ukkodnehtuhtaenumoh en ogkomut Kedrone sepuut, ne ohtakup tanohkehteaonk, uttuh petutteaontogup, kah ukkodnehtuhtaenumoh.
18.2 Kah Judas wonk, noh wanass8muhp, 8wahteauunnap ne ayeuonk: newutche Jesus ummomm8chikke onáp weche ukkodnehtuhtaenumoh.
18.3 Neit Judas mahche atumunont chippan8woh {matwaoh}, kah unnashketompaog wutch nekoneyeue sephausueninnuut, kah Pharisesut, na uppeon nashpe wequannantegash kah netauaonkash, kah ompategash.
18.4 Newutche Jesus wahteunk wame ne woh ashpunnadt, suhhamupkah nah wuttunopah, Howan kunnattinneahwhomw8?
18.5 Wunnomp8humauwôopoh, Jesus noh Wanazaretheuit. Jesus wuttunuh, Nen unnuh. Kah Judas wonk wanass8muhp, 8wechkompomopah.
18.6 Neit quenau unnont, Nen {unnoh}, assaushopaneg kah punnishshopaneg en ohkeut.
18.7 Noh wonk wunnatt8tumauôopah, Howan kunnattinneahwhomw8? Kah wuttuntunowôopah, Jesus noh Wanazaretheuit.
18.8 Jesus namp8humup, kummahche unnunumw8, Nen {unnoh}. Newutche natinneahwheogq, yeug monchehhittitch:
18.9 Onk woh unni ne an8wohp, Nag anumaieohpaneg, matta pasuk n8wanheoh.
18.10 Neit Simon Peter wuttogkodteganeup, {kah} wussuhwhunumunnáp, kah togkomop nekoneyeue sephausuenin wuttinninnumoh, kah tummehtahhamup, unnunnuhkone wehtauog: Wuttinninnumin ussuweseup Malchus.
18.11 Neit Jesus unnóp Peteroh, Petauush kuttogkodteg pechehquogquonkanit: wuttattamwaetch uttuh N8sh anumaiehp wuttattomunnat, Sunummatta pish n8tattam8un?
18.12 Neit chippan8wog, kah ummukquomp, kah Jewse unashketompaog, tohqunnopaneg Jesusoh, kah 8wehwepuppunnowôopah.
18.13 Kah ummonchanowôopah negone en Annas (newutche noh wussenumukup Kaiaphasoh,) uttuh negoneyeue sephausuweninnuehp ne kodtum8uk.
18.14 Onk Kaiaphas unnoh ane kehtimuhp Jewsoh, Tapinneunkquat pasuk wosketomp wunnupp8wononat missininnuog.
18.15 Kah Simon Peter n8suhkouóp Jesusoh, kah {wonk} onkatog kodnehtuhtaenin. Unnoh kodnehtuhtaenin wahukup negoneyeue sephausuenin, kah weche petutteomop Jesusoh en wekut negoneyeue sephausuenin.
18.16 Qut Peter nepoup usquontamut pukquatchut. Neit suhhamup noh onatog kodnehtuhtaenin, uttuh negoneyeue sephausuenin waheuhp, kah kunn8nop noh nanauusquontamohp, kah pethunnóp Peteroh.
18.17 Neit nunkishk nanauusquontamohp unnop Peteroh, Sunummatta ken pasuk yeuuh wosketomp ukkodnehtuhtaenumoh? Unn8wau, Matta nen.
18.18 Kah wuttinninnuminneunk kah unashketompaog na wunnepauwinneaop, uttuh aiukuppaneg mohkossae n8ht, (newutche tohkoi8p) kah nepoe auwossupaneg, kah Peter 8wetchkompomopah, kah auwosseup.
18.19 Neit negoneyeue sephausuenin natt8tumauop Jesusoh papaume ukkodnehtuhtaenumoh, kah papaume ukkuhk8tumwehteaonk.
18.20 Jesus wunnomp8humauopah, Nuppohquae kunn8tamup mutaohk; nunnaquahteae kuhk8tumwehteap moeakomukqut, kah templeut, uttuh Jewsog naquahteae ohhut moéhittit, kah matta toh nisseup kemeyeuut.
18.21 Tohwaj natt8tumaiean? natt8tumau nag notiehpaneg, uttuh onogkup: kusseh, wahteoog uttuh oun8wauhp.
18.22 Kah yeu mahche unn8wadt, pasukqutche unashketompaog na napáwehpaneg, togkomóp Jesusoh nashpe wuttahunan8nitcheg, unn8wop, sun yeu kuttinne nomp8humauon negone sephausuenin?
18.23 Jesus wunnomp8humauopah, Matche unn8waos, wauwaontash machuhk: qut winne unn8waos, tohwaj togkomean?
18.24 (Eyeu Annas 8wehwepuppunae an8hteamwinneapah en Kaiaphasut nekoneyeue sephausuenin.)
18.25 Kah Simon Peter nepoup, kah auwasseup: Newaj unnahhitteuhp, Sunummatta ken pasuk ukkodnehtuhtaeninnumoh? Ukquen8wontamunnap, kah unn8wóp, Matta nén.
18.26 Pasuk wuttinninnumoh negoneyeue sephausuenin (noh auwamukquehp noh wehtauogoh Peter támehtahogup) unn8wau, Sunummatta kunnauun8p noh weche ut tanohkehteaonkanit?
18.27 Neit Peter wonk quen8wop, kah teanuk monish kutt8wop.
18.28 Neit monchanopaneg Jesusoh wutch Kaiaphasut, en wussuttumwakomukqut: kah nompoeyeuup; Kah nag matta petutteo8paneg wussuttumwakomukqukt, ishkont woh neskheôog: qut woh ummechunnaout pamuhkoatuonk.
18.29 Neit Pilát suhhomup nahen, kah unn8wop, Teaque petukanittuonk kuppatomw8 ayeuohkonittue yeuuh wosketomp?
18.30 Nomp8humuppaneg, kah wuttunowôopah, Matta matcheusseaeninnuekus, matta woh nummágk8unnanonup en kohhogkat.
18.31 Neit Pilát nah wuttunuh, Nemun8hk, kah unne wussumm8hk neanág kuttunnomatuonkan8. Newache Jewsog unnahhitteuhp, Matta unnômaunn8h, woh nenauun howan nunnushonanonut:
18.32 Onk woh wussuonk Jesus pakodche unni, uttuh án8wohp, ne nahtehteadt toh pish ane nupuk.
18.33 Neit Pilat wonk petutteop wussuttumwakomukqut, kah wehkumóp Jesusoh, kah wuttunopah, Sun ken Jewse kehtass8t?
18.34 Jesus wunnomp8humauopah, Sun yeu kunnehenwoncheyeue unn8won, asuh onkatogig kuttukqunnaôus papaume nen?
18.35 Pilát nomp8humup, Sun nut-Jewsu? Nehenwonche k8tohtimoin, kah nekoneyeue sephausueninnuog, kummahche magunninnuonukquog en nahhogkat: Toh kuttissemus?
18.36 Jesus nomp8humup, Nuttass8tum8onk matta wutchiyeumun8 yeu muttaohket: nuttass8tum8onk, wutchiyeum8ukus yeu muttaohket, neit woh nuttinninnumog ayeuwehteaog, onk woh matta nummagunninnuwonitteoh en Jewsut: qut yeuyeu nuttass8tumm8onk matta yeu wutchiyeumunn8h.
18.37 Newache Pilát unnukquehp, Sun neit kukkehtas8tum8? Jesus nomp8humup, kuttun8wam nukketass8tum8. Yeu n8che nekinneap, kah yeu n8che peyonap yeu muttaohket, onk woh n8wauwaontamunnat wunnomwaonk. Nishnoh howan wátômasit wunnomwaonkanit n8tam n8wadtauohtunkquissuonk.
18.38 Pilát wuttunuh, Teaquás wunnomwaonk? Kah yeu mahche unn8wadt, suhhumup wonk en Jewsut, kah nah wuttunopah, matta nunnamehtauoh ne teaque matcheusseonk.
18.39 Qut k8tusseonkanimw8, woh pasuk kuppohquanumauunnunaout pamuhkoatimukish: newutche sun kuttapinneamumw8 kuppahquanumauunnunaout Jewse kehtass8t?
18.40 Neit wonk wame mushont8wae unn8wopaneg, Matta yeuuh wosketomp, qut Barabbas. Kah yeuuh Barabbas mukk8kinnuwaeninnu8p.
19.1 Neit Pilát yeu 8che nemunnonap Jesusoh, kah wussohsomehtohwhopah.
19.2 Kah matwaog aiumuppaneg assunkôese chet8hquap, kah upp8numunaóp uppuhkuhqut, kah wuttogquanowôopah mishque petashquisháonk.
19.3 Kah unn8wopaneg, Kuttohquompsunun, Jewse kehtohs8t: kah wuttogkomôopah nashpe wunnitchegan8woash.
19.4 Newache Pilát wonk suhhogup, kah nah wuttunuh, Kusseh nussuhwhun en kohhogaout, onk woh k8wahteomw8 wanne nunnamehtauoh matcheusseonk.
19.5 Neit Jesus suhhamup, chet8hquapisseup assunkoese chet8hquáp, kah ogk8 mishque petashquishaonk: kah Pilát nah wuttunnuh kehkinneohk wosketomp.
19.6 Newutche nekoneyeue sephausueninnuog, kah unashketompaog nauahittit, mushont8wae unn8wopaneg, Pummetuhkuppis pummetuhkuppis. Pilát nah wuttunuh, Nemun8hk, kah pummetuhkuppun8k: newutche wanne nunnamehtauoh matcheusseonk.
19.7 Jewsog nomp8humunkup, N8tunomatuonkanumun, kah nashpe nuttunomatuonkanun unnuhtukquahsu wunnuppunnat; newutche wunnamonahteohp wohhogkuh en Godut.
19.8 Newutche Pilát n8tog ne unn8waonk, nanô wapisseup,
19.9 Kah wónk óp wussuttumwakomukqut, kah unnau Jesusoh, Tonoh k8ch ontsem? qut Jesus matta wunnomp8humauopah.
19.10 Neit Pilát wuttunuh, Matta kukkunn8seuh? Sunummatta k8wahteo8h nuttohto munnekesuonk kuppummetuhkuppununnat, kah nuttohto munnehkesuonk kuppohquanunnunnat?
19.11 Jesus nomp8humup, Wanne woh kuttohtô8h munnehkesuonk ayeuuhkone nohhogkat, kuttuma unnunumauunumuk wutch waape: newutche noh makunninnuwônukqueuhp en kohhogkat, nánô mussi ummahcheusseonk.
19.12 Kah yeu wutch Pilát ukkôkod pohquahwhunopah: qut Jewsog mushont8wae unn8wopaneg, Pohquanadt yeuuh wosketomp, matta k8wetompomoh Cesar: howan kohtass8tumwaheont wohhoguh, kutt8 ayeuohkône Cesar.
19.13 Newutche Pilát notog ne unn8waonk, suhwhunóp Jesusoh, kah nummatapeup wussuttum8eapuonkanit, ut aiyeuonkanut ass8wetamuk Wunnompishkinneg, qut Hehrewe {unnonteowaonkanut} Gabatha.
19.14 Kah quahshaueonkanuup wutche pámuhkoatuonk, kah papaume nukqutta tashhouryeuup: kah unnau Jewsoh kehkinneohk kukkehtass8tum8m8.
19.15 Qut mushont8wopaneg, Mônchas, mônchas, pummetuhkuppis. Pilát nah wuttunuh, Sun woh nuppummetuhkuppun kukkehtass8tum8m8? Nekôneyeue sephausueninnuog, nomp8humuppaneg, Matta n8ketass8tumm8mun, wepe Cesar.
19.16 Neit noh yeu 8che makunninnuwonapah en nah, woh pummetuhkuppunonat. Kah nag nemunopaneg Jesusoh káh ummonchanowôopah.
19.17 Kah kunnunumup uppummetuhkupunneg, kah monch8p en aiyeuonkanut assuwetamuk mishkonontipe {aiyeuonk}, ne assuwetamuk ut Hebrewe unont8waonkanit, Golgotha.
19.18 Uttuh adt pummetuhkuppunahitteuhp, kah wonk nes8oh weche nagum, aetáe pasuk, kah Jesus nashoue.
19.19 Kah Pilát wussuhkhomup ussuwenittuonk, kah upp8numunnáp pummetuhkuppunneganit. Kah unnussuhquohwhoseuop, jesus wanazaretheuit jewse kehtassoot.
19.20 Neit yeu ussuwenittudnk mônaog Jewsog wuttogketamunnaop: newutche ne aiyeuonk Jesus adt pummetuhkuppunomukup keshkeyeuup 8tannat: kah wussuhkwhoseup ut Hebrew, {kah} Geek, {kah} Latin.
19.21 Neit Jewse negoneyeue sephausueninnuog unnopaneg Pilatoh, Ahque unussuhquohhash Jewse kehtass8t: qut {unnussuhquohhash} unn8wop, Nen Jewse kehtass8t.
19.22 Pilát nomp8humup, Uttuh mahche unussuhquahham, nummahche unussuhquahhamun.
19.23 Neit matwaog mahche pummetuhkuppunnahittit Jesusoh, nemunnumuppaneg wuttogk8nash (kah weyaue chippunumunnaopash, en nishnoh matwau nukquit chippi) kah wonk uppettashquishaonk: kah ne petashquishaonk matta wachukquosunn8p, yatchippanôseup wutch muttukkét.
19.24 Newutche unnittupaneg, Ahque sukqunumuttuh, qut wutchuttummaskunnumuttuh, howan woh ahtók: onk woh wussuhkwhonk pakodche unni ne an8wom8uk, Nag chippunumôatupaneg nuttogk8nash, kah wutche nuppetashquishaonk tumoskunumôatupaneg. Newaj matwaog yeu ussehhitteuhp.
19.25 Kah ná wunnepauinneaop keshke Jesus uppummetuhkuppunneganit, 8hkasoh, kah 8hkasoh ummissesoh, Mary Cleophas ummuttumwussoh, kah Mary Magdalen.
19.26 Newutche Jesus nawont 8hkasoh, kah ukkodnehtuhtaenumoh, nah wamonuhpah na keshke napauwehhitteuhp, unnau 8kasoh, Muttumwissis kehkinneau kunnamôn.
19.27 Neit unnau noh kodnehtuhtaenin, kehkinneau k8hkas: kah wutch ne hour noh kodnehtuhtaenin wunnemunnopah en wekut.
19.28 Yeu mahche unnag, Jesus wahteunk wame teaquasinish mahche yeuyeu pogkodchehtosupash; onk woh wussuhkwhonk unni, unn8wau, Nukkuhkutt8n.
19.29 Kah na p8numunnap wunnunk numwohtop seanuppog: kah nag numwohto8paneg anashkodt8onus seanuppog, kah upp8numunaóp hyssoput, kah upp8numunaop en wutt8nut.
19.30 Newutche Jesus mahche attumunuk seanuppag, unn8wóp, Pakodchehtôsu: kah nauwanumup uppuhkuhk, kah nuppup.
19.31 Newutche Jewsog, waj quaquashweonkkanuup, onk woh mohhogkunk matta ogk8chun8og pummetuhkuppunneganit Sabbath-daeu, (ne wutche Sabbath mo mishukkesukkodtuup) nanompassumopaneg Pilátoh woh wuhkont8woash p8hquehtahhamunash, onk woh amanôog.
19.32 Neit matwaog peopaneg, kah p8hquehtahhamuppaneg wuhkontash noh nakoneyeuwehp, kah onkatog noh wache pammetuhkuppunutup.
19.33 Qut paáônahhittit Jesusoh, kah namwehittit mahche nupp8i, matta upp8hquehtahhamauôopah wuhkontash.
19.34 Qut pasukquitcheg matwaog nashpe nompsumm8 konnukkehtahhamup upp8hkquatt8hk, kah teanuk na wuttussuhwhem8up, wishquehheunk kah nippe.
19.35 Kah noh nágup wawop kah 8wauwaonk wunnomwaonkanum8, kah noh wahto wunnomwau, onk woh k8nomuhtamumw8.
19.36 Newutche yeush unniyeupash, onk woh wussuhkwhonk pakodche unni, Wanne pasuk 8skan pish p8hkshan8.
19.37 Kah wonk onkatog wussuhkwhunk unn8wom8, Nag pish moninneauaog neh kenukkehtahwhahhitteuhp.
19.38 Kah yeu mahche unnág Joseph wut-Arimathea (noh wakodnehtuhtaeneumehp Jesus, qut keme, newutche qushóp Jewsoh) nanompasumop Pilátoh, woh wuttammanumunnat wohhoguh Jesus: kah Pilát wuttunnanumopah: newutche peyóp, kah nemunumup wohhoguh Jesus.
19.39 Kah na wonk uppeyônap Nicodemus (noh nagone peaonuhp Jesusoh nuhkonae) kah pátoup kunnukkunnôsue myrrh and aloes, papaume nukqut passukk8poundtu8.
19.40 Neit nemunumuppaneg wohhogkuh Jesus, kah 8weinnagkunnumunnaop asshaponakunut, nashpe wátummunkquohkish, Jewsog ne ahhinne p8suhkinnuwahhittit.
19.41 Kah ne aiyeuonkanit adt pummétukkuppunuttup, ohtop tanohkehteaonk, kah ut tanohkehteaonkanit, wuske wenohk, uttuh asquam howan sapsumotup.
19.42 Newache na sepsumahhitteuhp Jesusoh, newutche Jewsog ukquashweonkane kesukodt8m8, newutche wenohk paswohtop.
20.1 Negone kesukkodut ut weeksut, Mary Magdalen nompoe peyau as papesukkohkup, en wenohkét, kah naumup qussuk, aámannumunnap wutch wenohkeut.
20.2 Neit quogqueu kah peáônau Simon Peteroh, kah noh onkatog kodnetuhtaenin Jesus wamonuhpah, kah nah wuttunuh, Mahche amánók Lordoh wutch wenohkeut, kah tattô ponahhittit.
20.3 Newutche Peter suhhamup, kah noh onkatog kodnehtuhtaenin, kah peyopaneg wenohkeut.
20.4 Onk neseae quogk8paneg: kah noh onkatog kodnehtuhtaenin nukkomop Peteroh, kah negone peyop wenohkeut.
20.5 Kah ánnahteaompit, namup asshaponakunash {na} sepshinneash, qut matta petutteo8p.
20.6 Neit peyau Simon Peter wuttassuhkunkquoh, kah petutteop wenohkeut, kah naum asshapônakunash {na} sepshinneash.
20.7 Kah womponakunnes, ne ohtakup uppuhkuhqut, matta wetshinun8 asshaponakunut, qut tuttuppakunosue chippishinup.
20.8 Neit wonk petutteop noh onkatog kodnehtuhtaenin, nagone payomp wenohkeut, kah naumup, kah wunnômuhtamup.
20.9 Newutche asquam wahteo8paneg wussuhkwhunk, noh mos ômohkeu wutch nupp8onkanut.
20.10 Neit kodnehtuhtaenuog monchupaneg en wek8out.
20.11 Qut Mary nepo8p wenohket pukquatchut, momoup: kah ánohposehp, ánohteaompeup en wenohkeut,
20.12 Kah nauau nes8oh wompashshiae angelsog, pasuk {apeup} muppuhkuhqut, onkatog mussetut, ne sapshikup wohhog Jesus:
20.13 Kah nag wuttunnouh, Muttumwussis tohwaj mauan? Nah wuttunuh, newutche ámanók Nussontimom, kah tatto ponahhittit.
20.14 Kah yeu mahche unn8wadt, quehchikkompaoup, kah nauop Jesus nonepo, kah matta wahteo8p unnuh Jesus.
20.15 Jesus wuttunuh, Muttumwussis tohwaj mauan? howan natinneahwhadt? ánantog, noh nanawehteunk tannonkehteaonk, wuttunnuh, Sontim, ámanas yeu wutch, mussohhomah toh ponas, kah nuttamman.
20.16 Jesus wuttunnuh, Mary. Noh quehchikkompo8p, kah wuttunuh, Rabboni, ut unnouwuttomun, Sontim.
20.17 Jesus wuttunuh, ahque mussunneh: newutche asquam nuttuspu en N8shut: qut osh nemattut, kah nag us, Nuttuspem en N8shut, kah K8sh8wout, kah en num-Mannitt8mut, kah kum-Mannitt8m8ut.
20.18 Mary Magdalen peyop, kah unnop kodnehtuhtaenuog, mahche nauau Lordoh, kah yeush ummahche unnukqunnash.
20.19 Onk ne nan kesukod, wanunk8uk, uttuh negone kesukohkup ut weeksut, usquontamash kápháusik, kodnehtuhtaenuog adt moehitteuhp, wutche qushshaonk Jewsoh, Jesus peyop kah nasshaue nepoup, kah nah wuttunnuh, Wunnohteaonkaneg.
20.20 Kah yeu mahche unn8wadt, nah wunnahtunopah wunnitchegash, kah upp8hquatt8hk. Neit kodnehtuhtaenuog wekontamuppaneg, nauahittit Lordoh.
20.21 Neit Jesus nah wonk wuttunnuh, Wunnohteaonkaneg: neane N8sh an8sehp, ne kuttunne an8nununneau.
20.22 Kah mahche yeu unn8wadt, wunnashaunittauopah, kah wuttunnuh, Attumun8hk wunnetuppantamwe Nashaunit.
20.23 Howane ummatcheusseonkan8 ohquontamogq, nesh ohqontamauoneau: kah howane ummatcheusseonkan8 matta ohquantam8og, nesh matta ohquontam8unash.
20.24 Qut Thomas, pasuk nábô nes8witcheg, ohhunuttup Didymus, matta 8wetomukk8uh Jesus payont.
20.25 Newutche onkatogig kodnehtuhtaenuog, wuttunowôopah, nummahche nauomun Lord. Qut wuttunopah, Kuttumma naumôn ut wunnitcheganut kunnuhkwhegônogquash, kah petauon nuttunwhincheg ut kunnuhkwhegônogqut, kah pethunumôn nunnitcheg upp8hquattuhqut, matta n8hwunnomuhtam8.
20.26 Kah mahche nishwosuk átashukqunnogohk, ukkodnehtuhaenumoh wonk apupaneg unnomkomukqut, kah Thomas 8wetomopah: {neit} peyop Jesus, káphôsik usquontamash, kah nepoup nashaue, kah unn8wop, Wunnahteaonkaneg.
20.27 Neit unnau Thomasoh, Nohwhuttunush kuttunwhincheg, kah naish nunnitcheganash, kah nohwhuttunush kunnitcheg, kah pethunush nupp8hquattuhqut; kah ahque channantash, qut wunnomuhtash.
20.28 Kah Thomas nomp8humup, kah wuttunopah, Nussontimóm, kah num-Mannitt8m.
20.29 Jesus wuttunuh, Thomas, Newutche kummahche naeh k8nomuhtam: wunnanumoog nag matta naehpaneg, qut onch wônômuhtamwog.
20.30 Kah mônattash onkatogish kukkinneasuonkash Jesus wunnumuhkut usseup, ut anuhquapinnit ukkodnehtuhtaenumoh, matta wasuhquohwhosinn8kish ut yeu wussuhkwhonkanit.
20.31 Qut yeush wussuhkwhosuash, onk woh k8nomuhtamumw8 Jesus unnuh Christ, Wunnámônoh God, kah onk wunnômuhtamogq woh kuttohteomw8 pomontam8onk nashpe 8wesuonk.
21.1 Yeush mahche unnag Jesus wonk nahtunnop ukkodnehtuhtaenumoh wohhogkuh, ohquanne Tiberiase kehtannannit; kah yeu wuttinne nahtinnuônáp wohhogkuh.
21.2 Moapupaneg Simon Peter, kah Thomas ahhunnuttup Didymus, kah Nathanael wuk-Kana ut Galile, kah wunnamonoh Zebede, kah nesuoh onkatogig kodnehtuhtaenuog.
21.3 Simon Peter nah wuttunuh, Nunn8tammágquám. Nag wuttunôuh, Nenauun wonk k8wechauunumun. Monchupaneg, kah wachét p8supaneg keht8nogqut; kah ne nohkohk wanne teag nehteo8paneg.
21.4 Kah mahche wompohk, Jesus nepoup kehchuppamut: qut kodnehtuhtaenuog matta wahteo8paneg unnoh Jesus.
21.5 Neit Jesus nah wuttunuh, Mukkiesog, Sun k8mechumumw8? Nag wunomp8humauôopah, Matta.
21.6 Kah nah wuttunuh, Ussushan8hk asshap unnunnuhkoniyeu keht8nogqut, kah pish kunnamehteomw8. Newache ussushanahhitteuhp, kah eyeu wanne tappunum8paneg ukkuhpunnummunnaout, newutche muttaanwog námásog.
21.7 Newutche noh kohnehtuhtaenin Jesus wamonuhp unnau Peteroh, Noh Lord. Neit Simon Peter anuhtog unnuh Lord, puttukquapissuontamup wunn8tammaquae ogk8, (newutche pôshkeseup) kah unnuhteop wohhoguh en ketahhannit.
21.8 Kah onkatogig kodnehtuhtaenuog peopaneg ut pe8nogqut (newutche matta nô8suhkom8paneg unnunohkomuk, qut papaume nese pasuk8esquanogkod) wuttonchumopaneg ashapoh nashpe namasog.
21.9 Neit quenau peyahittit unnunohkomukqut, na wunnamunaop mohkossae n8ht, kah namásog na wuttohpussununneau, kah puttukqunneg.
21.10 Jesus wuttunnuh, Pas8hk nohwhutche namásog yeuyeu pátahwhagig.
21.11 Simon Peter kukkuhquep, kah kuhpunop ashapoh, en unnunohkomukqut wunnumwapinneaop mogkammáquog, nukqut pasuk8uppaneg, kah napanna tahshinehcheg, kah nish: kah tokonogque ne wutteassunnaop, onch ásshap matta p8hquishan8p.
21.12 Jesus nah wuttunuh, Peyonk, kah pushohquop8k. And {kunnugke} kodnehtuhtaenuog matta howan tapanumm8p wunnatt8tumauonat, Howan ken? {Newutche} unn8wahteouppaneg unnoh Lord.
21.13 Neit Jesus peyau kah nemunnum puttukqunneg, kah wuttununumauuh, kah wonk námassoh.
21.14 Yeu en nishwut Jesus nahtunnuhp ukkodnehtuhtaenumoh wohhogkuh, ne mahche ômohket wutch nuppunnat.
21.15 Onk mahche pushohquophittit, Jesus unnau Simon Peteroh, Simon wunnamonoh Jonas, sun k8wamôseh anue onk yeug? Wuttunuh, Nux, Lord; k8wahteo k8wamonush. Wuttunuh, sohkomm8s n8sksheeppaemesog.
21.16 Wonk wuttunuh nahohtoeu, Simon wunnamonuh Jonas, sun k8wommoseh? Wuttunuh, Nux, Lord; k8wahteo k8wammonish. Wuttunnuh, Sohkomm8s nuttussheepsumog.
21.17 Wuttunuh nishwut, Simon wunnamonoh Jonas, sun k8wamoseh? Peter wuttammantamup, newutche wuttukuppah nishwut, Sun k8womôseh? Kah wuttunnopah, Lord, k8wahteo wame teaquasinish, k8wahteo k8wamonush. Jesus wuttunuh, Sohkomm8s nuttussheepsumog.
21.18 Wunnumuhkut, wunnumuhkut kuttunush, waskénnuean, kupputtukquappunomp kohhog, kah kuttomp tokod ôahp, qut kuhchiyeuean pish kussummogkunum kunnitchegash, kah onkatog pish kupputtukquoppunuk, kah kuttuss8unuk uttuh mô annantam8an.
21.19 Yeu wissinneap nahtuhkonat, tuh pish ane nuppuk, sohsumwaheonat God. Kah yeu mahche unn8wadt wuttunopah assuhkah.
21.20 Neit Peter quehchikkompo kah nauau kodnehtuhtaenin Jesus wamonuhp, nôn8suhkosu; uttuh wonk ompattussukup wohpanoganit ne wanunkupwehhittit, kah án8wahp, Lord howan noh wanass8mukquean?
21.21 Peter nauont, unnau Jesusoh, Lord, kah toh pish usseu yeuuh wosketomp?
21.22 Jesus wuttunuh, unnantamôn ne wuttunapinneat napache nuppeyonat, ne toh kuttinhukqun? Ken assuhkuh.
21.23 Neit yeu unn8waonk pumontuttumunap kunnugke wemattinneunk, noh kodnehtuhtaenin matta pish nupp8: qut Jesus matta wuttunopah, Matta pish nupp8: qut unantamon wuttunapinneat napache nuppeyonat, toh kuttinhukqun?
21.24 Yeuuh noh kodnetuhtaenin, noh yeush wauwaontaogish, kah yeush wasuhquohhoguppash, kah n8wateomun 8wauwaonk wunnomwaonkanu8.
21.25 Kah na wonk monatash onkatogish nesh Jesus asehpash, nesh wussuhkwhosik nishnoh pasuk, nuttunnantam muttaohket matta woh wamohtan8ash wussuhkwhonkanash nish woh wasuhquohwhosikish. Amen.
