1.1 ELder en womonit Gaius, noh womonog ut wunnamuhkuteyeuuk.
1.2 Womonun, n8wehquetum ánue onk wame woh k8niinneat, kah woh k8ne pomantamunat, neyan wunne pomantog kukketeahogkou,
1.3 Newutch nummishe wekontamup, 8wemattinneunk paahettit, kah wauwahettit wunnamuhkuteyeuuk ne apehtunkquean, neyane pomusháan wunnamuhkuteyeuut.
1.4 Wanne nutánue mishewekontam8, onk n8tamon nummukiyeumog pómushaontamwog wunnamuhkuteyeu8uk.
1.5 Womonog kúppaubuhtanumukqus uttoh anheadt wemáttinneunk, & penuwoteaog
1.6 Neg wauwacheg k8wómoausuonk anaquabhettit moeuwehkomonk: nag pas8ad uppomushaongan8óut tapeneunkqussinneat ut Godut, k8nesem.
1.7 Newutche, wutche 8wesuonk sohhámwog, wanne teag wunnemunumóunnaóut wutch gentilsut.
1.8 Newutche, woh neg attumunogkut, onk woh k8weeche aninnummoadtinnean ut wunnamuhkuteyeu8ut.
1.9 N8sukkuhhumau moeuwehkomonk, qut Diotrephes, noh womontog kehcheáyeuonk kenugke nagog, matta nutatumunuk8un.
1.10 Newutche peyaon, pish nummehquontam wutusseongash nish asechish, mamatchenukqueog ishkauanittue kutt8wongash, kah yeu matta wutaphik8un, nagum matta attumunóou 8wéemattinneuh, kah ukquihtinuh nah unnánuttamunutcheh, kah wussohwhuhkonuh wutch moéuwehkomongánit.
1.11 Womonog ahque asuhkash ne machuk, qut ne wanegik, noh waneseit noh wutcháyeu Godut, qut noh ásit matcheseonk matta nauóou Goduh,
1.12 Demetrius waenoumuk wame wosketompuh, kah ne wanumuhkuteyeuuk, nux, nenawun wonk n8wauwamun, kah k8wahteauunneau n8wauwaonganun wunnamuhkuteyeu8.
1.13 Monatash woh n8sukuhhum, qut matta k8sukhuhhumauun8 nashpe ink kah mequn.
1.14 Qut nutannóus pish kenauush paswe, kah pish kukken8nìttimun kuskesukqunnonut. Wunohteash, neetohteamunganun k8wonkomuk8, wesuongane wonkum neetatteamunganunnónog.
