1.1 PAul Apostleumoh Jesus Christ, matta wosketompaôg, asuh matta nashpe wosketompaog, qut nashpe Jesus Christ, kah God wut8shimau, noh omohkinomp wutch nuppunat.
1.2 Kah wame wemattinneunk neg wétomukqueaneg, en moeuwekomonganéhtu ut Galatia.
1.3 Kitte[a]monteanittuonk appehtunk8k kah wunohteaonk, wutch wut8shinneat God, kah wutch Nullordumun Jesus Christ.
1.4 Noh maguk wuhhogkuh wutch nummatcheseonganunonash, onk woh kuppohquohwhunukqunnanònut yeu wutch matchemuttaohkit, neyaunag wuttenantam8onk God, kah n8shun.
1.5 Noh sohsum8wònonche micheme kah micheme. Amen.
1.6 Nummonchanatam teanuk kutontsapinneau wutche nagum, noh wehkomukqueog en ukkitteamonteanitteaonganit Christ, en wonkatog wunaunchem8kaonganit.
1.7 Ne matta onkatoganunn8g, qut nawhutche k8tamehikqunneau, kah kodpanne aninnumunat wunaunchem8kaonk Christ.
1.8 Qut tukônogque nenawun asuh Angel wutch kesukqut, kuhk8tomungqueog onkatuk wunaunchem8kaonk, onk ne kohk8tamauunóg, mamatchetamunach.
1.9 Nean8waop negonne, ne wonk yeuyeu nussin, howan kuhk8tomungqueog onkatog wunnaunchem8kaonk, onk ne attumunumog, mamatchetamunach.
1.10 Newutche sun n8wehquetumau wosketompaog, asuh God? asuh sun nunnatinneáham wussikketeahéonat wosketompaog? newutche ash kodwussikketeahog wosketompaog, neit matta nen wuttinneumoh Christ.
1.11 Qut kutaunchem8kaunumw8 neematog, ne wunaunchem8káonk kohk8tomw[e]ht[e]i, matta 8m8un8 wosketompaut.
1.12 Newutche matta n8ch attumunum8un wosketompaut, asuh matta nukkuhk8tomungk8un, qut nashpe 8washadtòonk Jesus Christ.
1.13 Newutche kummahche n8tamumw8 nuttinayeuongash negonohtagish, ut Jewsoh peantam8onganit, n8saume woskehteóh ummoéuw[e]hkomonk God, kah nuppaguadtauun.
1.14 Kah nàno nummishteop ut Jews[o]h peantam8onganit, ánue onk monaog neg tatuppeyeuwéoneg ut nehenwonche nutohket, ánue m8cheke manuhkinneteáon ukkuhk8tomwehteaongash k8shunnònog.
1.15 Qut tapeneog God, noh chabenuk8 wutch n8kas wutòoppumuk8moh, kah wehkomit nashpe ukkitteamonteanitteao[u]k.
1.16 Wahteauwahuwònat wunnaumonuh ut nuhhogkat, onk woh nukkuhk8tomuhkonat kenugke pann8wohtamwéinuúut, teanuk mat n8weet8wòm8 weyaus kah wsqu[e]heonk.
1.17 Asuh matta nukkuhkuk8 en Jerusalem, en nagoh negonne onk nen Apostleyeuwutcheg, qut nuttomp Arabia, kah nutomponchep en Damaskus.
1.18 Neit mahche nishwe kodtum8k, nukuhkukquep en Jerusalem, nauónat Peter, kah n8wetapemop nabo napanna tahshikquinne.
1.19 Qut onkatogig Apostlesog matta nauóog, webe James Lord weematuh.
1.20 Yeuyeu nish wásukuhhumaúunógish, kusseh, anaquabit God matta nuppann8wóh.
1.21 Ompetak nuppeyomp wutohtuongash Syria kah Cilicia.
1.22 Kah nen matta n8wahetteóh ut muskesukqut ut moeuwehkomonganehtu Judea, neg apitcheg Christut.
1.23 Qut nag webe n8tamwog, noh waskhikqueôgkup negonàe, eyeu kuhk8tomwehteau wunnamptam8onk ne paguatunkup negonáe.
1.24 Kah nag sohsum8aunóog Goduh ut nuhhogkat.
2.1 NEìt mahche nabo yauwekodtum8g, wonk nutogquodchuop en Jerusalem, weeche Barnabas kah nunnemunomp Titus wonk weeche nen.
2.2 Kah nutogquadchuop nashpe wahshadtóonk, kah nuttinaunchem8kauonàoh wunnaunchem8kaonk ne kohk8tomwéhteaop kenugke Gentilsut, qut kemeu, en naguh massanumukqussitcheg, ishkont woh toh ut woh nukquogquem, asuh mahche quogque âs tahn8che.
2.3 Qut matta Titus, noh wetomit, Greeksuit, chekéeu quoshqusau.
2.4 Kah ne newutche pann8wae wemattinneunk pehcheu petukónou, nag petutteapanneg kemeu kemuhkommohettit nutchippinnin[uu]onganun, ne ahtauog ut Christ Jesus$ut, woh kuppas8qunnanónut kenepissinneat.
2.5 Noh matta agwappehtauôógkut pasuk-hower, ne wunnamuhkuteyeu8 wunnaunchem8kaonk woh k8wetomukqunnan.
2.6 Qut neg naiehtogig mishanumukqussin (howanig neg noweeta, God matta tapeneauóou howae wosketompuh) newutche nag mashompamukqussitcheg, weohquttumog, wanne nukk8tenunkóog teag.
2.7 Qut pannein, namohettit 8naunchem8kaongan8 matta quoshqusausegig nutahtúhshittean, neyane 8naunchem8kaongan8 quoshqusausitcheg ut Peterut,
2.8 (Newutche noh manuhkanakauseup ut Peterut Apostleuhkónónat wutch quosqusausitcheg, noh nan missugken ut nuhhogkat nogque en Gentilsut)
2.9 Kah James, Cephas kah John naeihtogig nepatunkquonkanúin, wahteauhettit kitteamonteanittuonk ne ánimmiimuk, nag nuttinnumungquog kah Barnabas wuttinohkôunn8 weetanakaus8tinneat, nuppeyaônnanónut pann8wohtogig, kah nag quoshqusausitcheg.
2.10 Webe kodtantamwog nummequónumónanónut matchekuog, ne wonk kodussee.
2.11 Qut Peter paont Antioch, nutayeuuhkóne nepauwehtau ut anaquabit, newutche woh wutchimau.
2.12 Newutche asquam nawhutch paáhetteg wutch James$ut, wehpumop Gentilsoh, qut nag paáhettit, amái, kah chippeu, nah quoshunt quoshqusaúsinitcheh.
2.13 Kah onkatoganeg Jewsog 8weeche eiantukeiyeúmukquoh, kah wonk Barnabas amaunuh nashpe wuteiantukeiyeuonk.
2.14 Qut naumon matta sampwe pomushau8og, neyâunag wunaunchem8kae wunnamuhkuteyeu8onk, nuttin Peter ut anaquábhettit wame, ken Jew pomantaman nayane pomantamwúhhettit Gentilsog, kah matta neyane Jewsog, tohwutch chetimadt Gentilsog unnuppomantamunat neyane Jewsut?
2.15 Nenawun Jewsuweágish neyane neekeog, kah matta matcheseaenuog wutch Gentilsut,
2.16 Wahteauog wosketomp matta sampweogquanumau nashpe naumatué wutanakausuongash, qut nashpe wunnamptam8onk Jesus Christut: nenawun wonk n8namptamumun en Jesus Christ, onk woh nussampweogquanumittamun nashpe wunnamptamóonk Christ, kah matta nashpe unnaumatue anakausuongash, newutche nashpe naumatue wutanakausuongash, wanne weyaus pish sampweogquanumau.
2.17 Qut natinneahhamog sampweogquanittuonk nashpe Christ, nenawun wonk namehhitteáog matchesecheg: sun Christ newutche wuttiñeumoh matcheseonk? nóohtaj
2.18 Newutche wonk ayimon ne mahche paguodtau, nummatcheseaénueh nuhhog.
2.19 Newutche nen nashpe naumatuonk nunnup ut naumatuonganit, onk woh nuppomantam ut Godut.
2.20 Nuppummetunkuppinont weeche Christ, qut nukketeam: ohnch matta nen, qut Christ pomantam ut nuhhogkat, kah ne pomantamòonk yeuyeu pâmontamon ut weyausut, nuppomantam nashpe wunnamptaóonk wunnaumonuh God, noh womausit, kah maguk wuhhogkuh wutch nen.
2.21 Matta nuppanshatóou ukkitteamonte[à]nitteaonk God, newutche seampweogquoantamôonk nashpe peyont naumatuonk, neit Ch[t]ist tahn8che nupp8i.
3.1 WOI mattammagwe Galatians, howan kuppauwanunukkumw8 onk matta woh ken8swehtam8mw8 wuñamuhkuteyeu8g, ut anaquabéog kuskesuk8óont Jesus Christ wáhteauwahuwon, pametunkuppunadt ut kenugke kenaau?
3.2 Yeu webe kukkodnetomphenneau, sun kutattumunnumwôus nashauanit, nashpe naum[á]tue kutanakausuongash, asuh nashpe n8tamóe wunnamptamòonk?
3.3 Sun ne kittin mattammag8unneau? n8che wunnashauanitt8meóg, sun yeuyeu kuppahkhetteámw8 nashpwe weyausut?
3.4 Sun ne keteasheu chequnéhtamunneau tahn8che? tohneit ash tahn8cheyeu8k.
3.5 Newutche noh ánumungqueóg nashauanitto, kah monchanatam8ongash asit ut kenugke kenaau, sun wutussen nashpe naumatue anakausuongash, asuh nashpe n8tamoe wunnamptamòonk.
3.6 Neyane Abraham wunnamptauop Goduh, kah wutch ogquonamon sampweusseonganit.
3.7 Newutche wahteau8k, nag wanamptogig, neh wunnechanoh Abraham.
3.8 Kah wussukwhonk negoñe nag God woh sampweogquanumau pann8wóhtamweenúh nashpe wunnamptam8onk, negonne kohk8tomwehteamuk wunnaunchem8kaonk ut Abraham, anont ut kuhhogkat pish wame wutohtimóneash wunanatamunash.
3.9 Nemehkuh nag wanamptogig, nag wunnanumóog weeche wuñamptamwe Abraham.
3.10 Newutche neg ne aniitcheg nashpe unnaumatue anakausuongash, nag agwe matchenittuonganit, newutche wussukwhosu mamatchenunaj nish$noh pâsuk, matta noh nagwutteanum8g nish wame wasukwhôsikish ut naumatuonganit, nish ussenat.
3.11 Qut wahikquodt wanne howan sampweogquanumóun nashpe naumatuonk anaquabit God, newutche sampweogquanumutcheg pish nashpe pomantamwog wunnamptam8onk.
3.12 Kah naumatuonk matta ut wuñamptam8onganit, qut wosketomp nish usseit, pish wunnashpe pomantamunash.
3.13 Christ kuppohquohwhunukqun wutch ummatánummuaonganit naumatuonk, noh matanittuwahik8wanshikqueog, neyansukwhosik, nish$noh pasuk matanumau noh wôoshau ut mehtugqut.
3.14 Ne wunnanitteáonk Abraham, woh wunuhkukkongquneau Gentilsog nashpe Jesus Christ, onk woh nutattumunomun quoshódtue nashauanit nashpe wunnamptamóonk.
3.15 Neematog, nutogk8wam wosketompaut, tukônogque webe 8n8waonk wosketomp, ohnch menéhketeamuk, matta howan uppohqunnum8un, asuh ukk8tnehteaouun.
3.16 Yeuyeu, quoshodtuongash ayimauau Abraham kah 8skannemuneoh, matta n8wau, 8skannemunneog, onatuh monáhettit, qut onatuh pasuk, kah en k8skannemunit, noh Christ.
3.17 Kah yeu nussim, 8n8waonk God ut Christut, ne manuhkehtomukup negonáe: naumatuonk mahche yauut pasuk8e kodtum8k kah shwinchag paaum8uk, matta woh toh$hen tuppeheau, onk woh quoshaumuwaonk matteagwehteauòuun.
3.18 Newutche ahtôonk ohtag nashpe naumatuonganit, neit matta nashpe quoshodtuonganinno: qut God aninnuma[u]au Abrahamoh nashpe quoshodtuonk.
3.19 Tohkô waj neit nàumatuonganú8k? ponamup wutch matcheseongash, noh pajeh peyaumwout wuskannem, noh ayimauutup quoshoadtuonk: kah kukquttumunáp nashpe angels ut wunnutcheganit wunnohteahuwaénin.
3.20 Yeuyeu wunnohteahuwaénin matta pasuk8 wunnohteahéoou, qut God pasuk88
3.21 Sun naumatuonk neit pennein ukquoshaumuwaongash God? nôohtaj! newutche naumatuonk aninnumonteaogkus, noh woh maguk pomantamoonk, wunnamuhkut sampweogquanittuonk n'nagkus nashpe naumatuonk.
3.22 Qut wussukwhonk upponumun wame agwe matcheseonganit, ne quashodtuonk nashpe wunnamptam8onk Jesus Christ woh aninnumauóneau neg wanamptogig.
3.23 Qut as papeyunkup wunnamptam8onk, nanauwèhhetteamun agwe ut naumatuonganit, kuppuhôsin wutch wunnamptam8onk, ne woh ompetak wahteauwáhuwomuk.
3.24 New[â]jeh naumatuonk, nô mo n8sch8l8wae santimomun kuppas8qunnaó[n]át Christut, onk woh nussampweogquanumitteamun nashpe wunnamptamoonk.
3.25 Qut mahche peyaum8uk wunnamptam8onk, matta wonk nutagwehtauómun Sch8l8wae sontim.
3.26 Newutche kenaau wunneechanoh God nashpe wunnamptam8onk ut Josus Christ.
3.27 Newutche ne adtahs8weóg kenaau kodsumweógish ut Christut, kutogkumw8 Christ.
3.28 Na matta Jewunn8 as[n]h Greekunn8, na matta tohtogkuppissenúunn8, asuh chippinnúunn8g, na matta wosketomp kah mittamwossis, newutche wame kuppasuk88mw8 ut Christ Jesus.
3.29 Kah wutchaiyôg Christut, neit kenaau Abraham wuskannemunneoh, kah nompinukeg neyáunag quoshodtuonk.
4.1 NAno nussim, noh nompinont mogkiésuit, matta pen8unnum8 wutch wuttinneumunneat tuhkônogque piahquttuk wame.
4.2 Qut agwappu kuhk8tomwehteaenuut, kah nanánuwaenùut, noh pajeh utt8cheyeu8k 8shoh unn8wanit.
4.3 Neyane nenawun, mogkiesúeog, nutagwappemunónup muttaohkéeu waj kutchehteomukish.
4.4 Qut pâkodche utt8cheyeu8uk, God ann8nau wunnaumonuh, wajhit mittumwossissit, tannehheau agwe naumatuonganit.
4.5 Pohquohwhunnónat neg agwe naumatuonganit, onk woh nutattumunumumun wunnaumonuhkonittúonk.
4.6 Kah newutche kenaau wunnaumoniinneunk, God ann8nau wunnashauanitt8moh wunnaumonuh en kuttahh8wóut, wehquetumunat Abba n8sh.
4.7 Newutche ken matta wonk wuttinneumein, qut wunnaumoniin: kah toh neit ken wunnaumóniimuk, neit ken wunnompinnumwaéneumoh God nashpe Christ.
4.8 Qut matta waheauóg God, neit k8wowussumomw8 neg ániitcheg matta woh manitt8mégig.
4.9 Qut yeuyeu mahche wahheóg God, asuh ayn God wahukqueóg, tohwaj omponchéog wonk en n8chumwesue & wensháe waj kutchehteómukish, uttoh ad kodtantamóg wonk kukkenepsinneaóont.
4.10 Kuhkehkinneásimw8 kesukodtash, kah nepâuzsaog, kah aquompiyeuash, kah kodtumm8ash.
4.11 K8wabesuonshinnumw8 ishkont tahn8che kupponamaúonumw8 nutanakausuonk.
4.12 Neematog, k8wehquetumonumw8, unniyegk neyaniye, newutche nen neyane kenaau, matta kummatchenehúmw8.
4.13 K8wahteomw8 nashpe n8chumwesue weyaus, kukkuhk8tomauonumw8 wunaunchem8káonk, negonáeu.
4.14 Kah nukqutchhitteaonk ne ohtag neyausut, matta ummishananumuh, asuh pogkenuh, qut kutattumunimw8 neyane wut-Angelsumoh God neyane Christ Jesus.
4.15 Neit uttiyeu wunnanittuonk weogquttumóg? newutche k8wauwóunumw8, woh n$nagkis, woh kukkadtnitteamw8 nehenwonche kuskesukquash, kah nuttinnumonteanash.
4.16 Sun nen kummatwaeiyeum, newutche k8nomwahunnumw8?
4.17 Menuhke k8womónukquog, qut matta wunneu, nux, kodsohh8kunkqueagig, nag k8womonaóont.
4.18 Qut ne wuñegen menuhke weogquoantamunat en ne wanegik, kah matta webe wetomunog.
4.19 Nummukkiésumog neg kodnekheogeg wonk, noh pajeh Christ kakeneunungqussit en kuhhogkaóut.
4.20 Nukkodtantam k8wetomununnaóont eyeu, kah nukquinuppinnumunat nuttinnont8waonk, newutche kutchanánumunumw8.
4.21 Ussekq, kodtantamógish agwe naumatuonganit, sun mat ken8tam8mw8 naumatuonk?
4.22 Newutche wussukwhôsu, Abraham neesinnaumóniyau, pasuk nashpe missinnóe mittumwossissoh, onkatog nashpe chippinnue mittumwossissoh.
4.23 Qut noh wachekit missinnóe mittamwossisit, weyausúe neetu, qut noh wutch chippinnúe mittamwossissit, nashpe quoshoadtuonk.
4.24 Nish agqueneungquokish, newutche yeush nesinash wunn8waongash, pasuk wutch wadchuut Sinai, noh neechadt kenepsuonganit, noh Agar.
4.25 Newutche yeu Agar, wadchu Sinai ut Arabia, kah piuhs[X]kogtag Jerusalem, yeuyeu ne ohtag, kah ohteau kenepsinneat weeche umukkiyeumoh.
4.26 Qut Jerusalem ne ongkouohtag, ne chippohteau, ne wadt8kaséog wame,
4.27 Newutche wussukwhôsu, weekontash ken machéyan matta waneechanéyan, pohquáish kah maush ken matta neéchaan, newutche noh nonsiit m8cheke nechanau onk ne wasukiit.
4.28 Onk nenawun neematog, neyane Isaak quoshaoadtue neechanog.
4.29 Qut neyane naut, noh weyausue neekit, woskeheau neh Nashauanittue nekinitche, neyane yeuyeu.
4.30 Qut toh n8wau wussukwhonk? pogkes kenepsue mittamwossis, kah wunnaumonuh, newutche wunnaumonuh kenepsue mittamwossis matta pish nompinauau wunnaumonoh chippinnúe mittumwossis.
4.31 Neit nematog, matta nenawun wunneechanoh kenepsue mittamwossis, qut chippunnueu.
5.1 NEwutche menehtekompó8k ut chippinnúunneat uttô ad Christ chippinnuwahikqueog, kah ahque wonk puhtahhamog nashpe missinnáe yoak.
5.2 Kusseh nen Paul, kuttinnonnumw8, quoshqusaùseóg, Christ matta toh kittinne wunnenéhik8.
5.3 Newutche wonk n8wauwon en nishnoh wosketomp noh quoshqusausit, noh unnontuhquohwhon ussenat wame naumatuonk.
5.4 Christ wanne toh kittinne wuñenehik8, howan kenaau sampweogquanumit nashpe naumatuonk: kenukkodtumw8 kitteamonteanittuonk.
5.5 Néwutche nenawun nashpe nashauanit, nuppahtómun ann8ósue sampweogquanittuonk nashpe wunnamptam8onk.
5.6 Newutche ut Jesus Christut qoshqusausuonk matta wunnenéhu[ó]mun8, asuh matta quoshqusaúseonk, qut wunnamptam8onk ne anakausúm8uk nashpe womoausuonk.
5.7 K8nequogquemwop howan k8tammehikumw8, matta woh k8noswéhtam8unnaóont wanummuhkuteyeuuk.
5.8 Yeu nupweass8waonk matta 8m8un8 noh wehko[m]ukqueog.
5.9 Ogguhsemese seog ayim88 wame seanit
5.10 Kuppaubuhtanumunumw8 nashpe Lord, pish matta kuppenowe unnantam8unaoont, qut noh wadtamehikqueog, pish ukkinnumun nehenwonche wussúmáonk, howan aniit.
5.11 Kah nen nematog, ashpumme kuhk8tomehteaon quoshqusausuonk, tohwutch ashpumme chequnehtam woskehuwaonk? neit togkussittassuno: pummetunkuppunonk matta wonk nano.
5.12 Napehnont nag tummehtahwhut wadtamehikqueógig.
5.13 Newutche nematog kummahche wehkomitteamw8 en chippinnuunneat; webe ahque auwohteagk chippinnú8onk wunnuhkomunat weyaus, qut nashpe womonittuonk wadtinneumuhkôadtegk nish$noh pasuk.
5.14 Newutche wame naumatuonk pakodche nnih ut pasuk kutt8wonganit, yeu, unn8womus ketatteamung neyan8womónat kuhhog.
5.15 Qut sohkepwutteóg, kah mahchipwutteóg, ahqueteau8k ishkont kummahtshanittimw8.
5.16 Neit nissin, pomushagk ut Nashauanitt8ut, kah ahque pakodche ussek ukkodtantam8ongash weyaus.
5.17 Newutche weyaus kodnushau Nashauanitto, kah nashauanit kodnushau weyausoh, & yeug penuánitt8og, newaj matta woh usseog nish ánantamógish.
5.18 Qut nashpe sagkompaganitteaog nashauanit, matta kutagwappúmw8 naumatuonk
5.19 Onk wutanakausuongash weyaus wahteauwahuwonash, yeush, mamussuonk, nanwun8dsquauonk, nishkeneunkqussuonk, nanwanyeum8onk.
5.20 Nunneukontunkane waussummuwaonk pauwauonk, seke[n]eaadtuonk, penuanittuonk, ishkauanittuoongash, wohkouunnum8ongash, pann8wae kuhk8tomwehteaongash.
5.21 Ishkauanittuongash. nushehteaongash, kogkeussippam8onk, kogkeusseongash, kah nish ne annagish, nish negonne ánunnógish, neyane mahche anunnogkup, neg nish asecheg matta pish ahtó8og wuttahs8tamóonk God.
5.22 Qut ummeechummuonk Nashauanit, womonittuonk, wekontamóonk, wunohteaonk sepepahtóonk, nanauwussuonk, wunnetowonk, wunnamptam8onk.
5.23 Manunnissuonk, qussuhhoonk, yeug unnaumatuonk matta weoggéheuh.
5.24 Kah neg wadchiitcheg Christ mahche pummetunkapunóog weyaus, weeche musquantam8ongash kah matchekodtantam8ongash.
5.25 Pomantamóg ut Nashauanitt8ut, pomushadtuh wonk ut nashauanitt8ut.
5.26 Ahque kodtantamuttuh tahn8che sohsumóonk mohm8sqhetteóg, ishkauanitteóg.
6.1 NEematog, howan matcheseit, kenaau wanashauanitt8m[e]ógish, noh samp[sha]n8k nashpe manunnissue nashauonk, natwonumadt kuhhog, ishkont ken wonk kukqutcheit.
6.2 Nayeutammóadtegk k8wéannunn8ash, kah nemehkuh pakodche ussek wuttinnaumatuonk Christ.
6.3 Newutche howan unnantog nen nummissugken, mat tohhen tuppeyeuwegk, noh as8kekomau wuhhogkuh
6.4 Qut nishnoh howan qutchehteauitch nehenwonche wutanakausuonk, neit pish wekontam8wonau wuhhogkuh nussu, kah matta nashpe onkatuk.
6.5 Newutche nishnoh pasuk nayeutam8weanun.
6.6 Noh kohk8tomauit wuttinn8waonk, aninnumauonch neh kohk8tomunkqutcheh, ut wame w[â]negigish
6.7 Ahque as8kekomittegk, God matta as8kodteam8, newutche howan uttoh ahketeadt, ne wonk pish ukkepenumun.
6.8 Newutche noh ahketeadt ut weyausut, nashpe weyaus pish kepenum aninnowonk: qut noh ahketeadt ut nashauanitt8ut, nashpe nashauanitt8ut pish kepenum micheme pomantamóonk.
6.9 Kah ahque sauunnumuttuh wunneseonk, newutche ne adt8cheyeu8g pish kukkepenumumun matta sauunnumóog.
6.10 Newutche wunuhkomog wunnenéheuntuh wame, nahnáúnneau peh nnag wunnamptamóe neadtahshinnéhettit.
6.11 Kenaumw8 uttoh nukque missi wussukwhonk ne wohsukuhhumauun[ó]g nashpe nehenwonche nunnutcheg.
6.12 Wame nag kodtantogig wunnenógqussin ut weyausut, nag kutchetimuk8óog quoshqusausinneat, webe ishkont chequnehtamwog woskehuwaonk, wutche pummetunkapunáonk Christ.
6.13 Newutche nag quoshqusausitcheg matta nanauwehheo8og naumatuonguh, qut kukkodtantinuk8og quoshqusausin, onk woh nag waeenoaog ut keyausut.
6.14 Qut God quttittaj n8wow[en]oónat, qut webe ut uppummetunkapunnaonganit nul-Lordumun Jesus Christ, muttaohke pummetonkapunun ut nuhhogkat, kah nen ut muttaohket.
6.15 Newutche ut Christ Jesusut quoshqusausuonk wanne tohhen wunnehuwomun8[,] asuh matta quoshqusauséonk qut wuske oâas.
6.16 Kah ne adttahshe pomushahettit neyane yeu quttuhwheganit, wunnohteahettich, kah monaneteaonk ohtauhettich, kah wonk wame wut-Israelumoh God.
6.17 Yeu wutche onk yean howan wuttamhehkitch, newutche ohtaash nuhhogkat ukkuhkinneasuongash Lord Jesus.
6.18 Nematog, ukkitteamonteanitteaonk nul-Lordumun Jesus Christ weetomonch kenashauongan8, Amen.
Epilogue En Galathiansog wuttussukuhwhosu Rome.
