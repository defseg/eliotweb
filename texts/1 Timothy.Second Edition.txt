1.1 Paul uppostleumoh Jesus Christ nashpe wutann8team8onk God nuppohquohwussuaéneum, kah LORD Jesus Christ nutannoôsuoaganun.
1.2 Ut Timothy nehenwonche nunnaumon ut wunnamptam8onganit, kitteamonteanitteaonk, monaneteaonk, kah wunohteaonk wutch God K8shunnónut, kah Jesus Christ nul-Lordumun.
1.3 Neyane kenanompassumunup ash kuppumme apinneat ut Ephesus, aóon Macedonia, woh nawhutch kummechumuhkononaout matta ukkuhk8tomwehteaunnaóut penowe kuhk8tomwehteaonk.
1.4 Asuh matta wunn8tauóunat nanwonchem8oh, kah mat wôhkukquontaongash, nish ayim8ugish nat8tomuhteaongash, teaogeu onk nish manitt8e wekekonuwaongash, ne ut wunnamptam8onganit.
1.5 Nano auwohteaonk naumatuonk ne womoasuonk wutch pahke metahut, kah wutch wunne metahhannit, kah wutch mat eiantukie wunnamptamóonk.
1.6 Nish wutche, nawhutche amaéog quinnuppeog en tahn8che m8m8squtt8wonganit.
1.7 Kodtantamwehettit ukkuhk8tomwehteaenuunneaóut naumatuonk, mat wohtamohetteg toh an8wahettit, asuh toh an pahk8wahettit.
1.8 Qut n8wahteomun naumatuonk wunnegen, [h]owan naumatue auwohteadt.
1.9 Yeu n8wahteauunan, naumatuonk matta wutche kezheau sampweusseaenuh, qut wutche nanwiyeuog, kah mat noswetam8gig, wutche mat agqueneunkqussek Godut, kah wutch matcheseaenúog, wutch matta waneetupanatam8gig, kah mamishanantamwaénnúog, wutche nashoncheg 8sh8oh, kah nashoncheg oka[s]8oh, wutche nushehteaénúog.
1.10 Wutche nanwunn8dsquaenuog, wutche neg nishkheoncheg wuhhogkauh wutch wosketompuh, wutche kom8tukeg wosketompuh, wutch pann8waenuog; wutch pann8wae chekeyeuwacheg, tohneit teag onkatuk penoweyeu8uk sampwe kuhk8tomwehteaonk.
1.11 Neyane wussohsumóe wunaunchem8kaonk wunnanumôe God, ne pabuhtanumimukup.
1.12 Kah nuttabuttantamau Christ Jesus nul-Lordumun noh tapenumwahikqueh, newutche nutogquanumuk pabuhtanumwenuut, nupponukqunnat nohtompeantogó8wonganit.
1.13 Negonnae nen blasphemaénùweyeump kah woskehuwaenuomp, kah nummatchenehuwaenu8p, qut nutattumunum monaneteaonk, newutche nutas8ke ussenap, ut pann8wohtamunat.
1.14 Kah ukkitteamonteaneitteaonk nul-Lordumun m8cheke monat, weeche wunnamptamóonk, kah womoausuonk, ne ohtag ut Christ Jesus.
1.15 Yeu wunnamptamóe unn8waonk, & tapenum8mw8 wame attumunumunat, Christ Jesus peyau muttaohket wadchanónat matcheseaénuh, neg nen negonneyeuweh.
1.16 Qut, newutche yeu waj attumunumup monaneteaonk, onk ut nuhhogkat negonne Jesus Christ woh nahtitteau wame wussepepahuwaonk, wutche neyaneunkquok nag pish ompetak wanamptauoncheg en micheme pomantam8onganit.
1.17 Nano, en ketass8t michemapit, matta woh nap8k, matta woh nogqusseg, noh webe waantamwe God, quttianumunaj, kah sohsum8onaj micheme kah micheme. Amen.
1.18 Yeu Meechumuhkonittuonk kuppaubuhtanumunun nunnaumon Timothy, neyane quosháe missohham8ongash negonuhkongqueanish, onk woh kutayeuhteam wunne ayeuteaonk, nashpe nishoh.
1.19 Menuhkenumon wunnamptam8onk, kah wunne metahhannit, nawhutche ne pagketogig papaume wunnamptam8onk ayimwog koshkôóm8ut kuht8nog.
1.20 Nag wutche Hymeneus kah Alexander; neh anumauogkeh mattannit, onk woh nehtuhtauog matta blasphemonat.
2.1 Newutche n8wéhquetum, negonneu, wehquetum8ongash, peantam8ongash, peantamwanshehteaongash, kah tabuttantam8ongash, ayimauónat wame wosketompaog.
2.2 Wutche ketass8tamwog, kah wutche wame neg nanánuwacheg onk woh manunne kah wunohteae nuppomantamumun, ut wame manittóoonganit kah sampwanumukqussinneat.
2.3 Newutche yeu wunnegen, kah tapeneunkquodt ut anaquabit God nuppohquohwussuaeneumun.
2.4 Noh kodtantog wame wadchanónat wosketompaog, kah peyonat wahteauunat wunnamuhkuteyeuuk.
2.5 Newutche pasuk God, kah pasuk wunohteahuwaenin nashauwe ut Godu[t] kah wosketompaut, wosketomp Christ Jesus.
2.6 Noh maguk wuhhogkuh man8hwhaonk wutche wame, 8wauwónat ne woh adt8cheyeu8k.
2.7 Ne adt keihtimumuk nukkuhk8tomwehteaénuuneat, kah Apostle, (n8nomwam ut Christut, & matta nupann8wam) kuhk8tomwehteaenin Gentilsut ut wunnamptam8onganit, kah wunnamuhkuteyeu8ut.
2.8 Newutche nukkodtantam uppeantamunnaóut wosketompaog nishnoh ut, tahshinnumôhettit pahke wunnutchegan8oesh, matta musquanittamwe kah chananatamwe.
2.9 Netatupe wonk, mittamwussissog aninnauwôhaushettich, weeche akodchuonk kah manunnissuonk. matta keeht8hquôu, asuh nashpe gold, asuh nashpe nompakouunash, asuh nashpe wunhogk8unash.
2.10 Qut (neyane ne tapeneunkquok mittamwossissog attumunumwehhettit peantamóonk) nashpe wunnakausuongash.
2.11 Mittamwussissog chequnnée netuhtauwehettich nashpe wame agwe wutappinneá[out.]
2.12 Qut matta nuttenanumoh mittamwossis kuhk8tomuhkonat, asuh wunnemunumunat wunnánauwunónat wosketompuh, qut chequnapitch.
2.13 Newutche Adam kuhkenauweheop, neit Eve.
2.14 Kah Adam matta ass8kekomop. qut mittamwossis ass8kekomit noh matchesu.
2.15 Qut pish wadchanau 8neechaninneat, nag nagwutteanumwehettit wunnamptamoonk, kah womoausuonk, kah wunnetupanatam8onk, weeche manunnissuonk.
3.1 Yeu wunnamuhkutée yeuwonk, wosketomp kodtantog aninnohsuenúe nohtompeantogain, wunanakausuonk kodtantam.
3.2 Nohtompeantog neit woh monteag wutchimau, nequt 8kauau, askuhwheteau, qussuhhou, wunneniyeu, wunnenéhuwaenú8 ut weekit, wunnekuhk8tomwehteaenú8.
3.3 Matta weeksippam8 wine, matta mekonteaenu8, matta neéhneetea8 nishkeneungque aneuhammoadtuonk, qut manunn?ssu, matta m8hm8sque n8woou, matta iahchewontam8.
3.4 Wunne nanawunnum nehenwonche week, ummukkiyeumoh agwe appehheuh, nashpe wame manunnaiyeuonk.
3.5 Newutche wosketomp matta wahteau8g toh woh an nanawunuk nehenwonche wek, uttoh woh wuttinne nanawontamun ummoeuwehkomunk God.
3.6 Matta wuske peantamwaen, ishkont tohshinukqut pittuánumóonk, woh penushau en wussummaonganit mattannit.
3.7 Nano, wunne waenomunaj wutch nag poquadchit apitcheg, ?shkont penushau en kekontuonganit kah wutahpehanit mattanit.
3.8 Netatuppe wonk Deakonsog manunnaihettich, matta neesontowahetteitch, mat weeksippamohetteitch wine, mat neehneteahette?tch nishkeneungque aneuhamoadtuongash.
3.9 Manuhkinuk wusiogkodt8m wunnamptamóonk, ut pahke metahhannitt8ut.
3.10 Kah yeug wonk negonne qutchehhenach, neit auwohteahettich wutannohsuonk Deakon, mon teag wutchimomuk.
3.11 Neyane wonk ummittamwussinneunk manunnaihettich, matta kekomuwahetteitch, qussuhwehettich, paubahtanumukqussehettich nishnoh ut.
3.12 Deakonsog nequt8kauwáhettich, wunne nanauwunáhettich wunnechans8oh kah nehenwonche wekuwoash.
3.13 Newutche nag wanauwohteacheg Deakonse aninnohsuonk, aneuhamauwaog ut wuhhogkaout, eiyanukkuhque wunnegenit, kah mishe menuhkesuonk ut wunnamptam8wonganit, ne ut Christ Jesus ut.
3.14 Yeush k8sukkuhhamauununash, annoóseon kuppeyaonunat paswe.
3.15 Qut sepohteaon, onk woh k8wahteoh uttoh woh ániyean ut wekit God, ne ummoeuwehkomonk pomantamwae God, wunnépatuhquonk, kah wutapuonk wunnamuhkuteyeu8uk.
3.16 Kah matta chann8wáe, missi wussiogko[d]t8m manittóoonk: God nógqusseup ut weyausut, sampweogquanumop ut Nashauanitt8ut, nauop nashpe Angelsoh, noh kohk8tom8hkonah ut Gentilsut, wunnamptamunah ut muttaohket attumunop en sohsumm8onganit.
4.1 Onk Nashauanit pahke n8wau, ogkomáe ahquompak pish nawhutche amaéog wutch wunnamptamm8wonganit, ahchusitt8wáhett?t pannes8hteaenúe nashauanitt8h, kah ukkuhk8tomwehteaongan8oash mattannitt8og.
4.2 Eiantukie pann8wahettit, ummetahhannitt8m8uh manuhkiswut nashpe ksompishkittae m8wohshog.
4.3 Quhteiteaog weetauadtuonk, kah ukkéhchittuhhantamunnaóut meetsuongash, nish God kesteunkupash attumunumunat nashpe tabuttantamóonk, nashpe nag wunnamptogig, kah wahteunkig wunnamuhkutéyeu8uk.
4.4 Newutche nishnoh oáas wutch Godut wunnetu, kah matta teag jishontam8un, attumunumuk nashpe tabuttantamóonk.
4.5 Newutche wunnetupanatamwahtin nashpe wuttinnowaonk God, kah peantamóonk.
4.6 Mehquontamwaheadt keematog yeush, ken pish wunne wunnohtompeantogomoh Jesus Christ, ann8hkauwunumuk wunnamptamwe n8waonganit, kah wunnekuhk8tomwehteaonganit, ne attumunuman.
4.7 Qut pogketash nanishkontamóe kutchisquae nanwonchimm8ongash, kah unnawohteash kuhhog en manittóoonganit.
4.8 Newutche muhhogkae auwohteáonk ogguhsompamukquodt, qut manittóoonk mishompámukquodt nishnoh ut ahto8m8 quoshodtuongash yeuyeu ut pomantam8onganit kah ne paom8ug.
4.9 Ne wunnamptamwe unn8waonk, kah tapenum8m8 wame attumunumunat.
4.10 Newutche, ne waj anakauseog, kah chequnnehtamog kekontuongash, newutche nuppaubuhtanumómun pomantamóe God, noh pohquohwhunont wame missinninnúh, nahnaunna yeug wanamptogig.
4.11 Yeush nag unnan8s kah kuhk8tamou.
4.12 Howan jishontogitch k8skénú8onk, qut ken uhshuaénéush ut nag wanamptogig, ut kutt8wonganit, ut pomushaonganit, ut womoausuonganit, ut nashauan?tt8ut, ut wunnamptam8onganit, ut pahkesuonganit.
4.13 Nô pajeh nuppeyonat, menuhkenish ogketamunat, wehquetum8onganit, kuhk8tomwehteaonganit.
4.14 Mishanontogon mag8onk ne ahtouan, ne anumauunumuk nashpe quoshae missohhámóonk, nashpe ponamôonk wunnutchegash Eldersog.
4.15 Missantash yeush, ne nogqueenin mamusse kuhhog, kutaneuhumonteaonk woh nogquodt ut wame.
4.16 Nunnukqussish kuhhog, kah en kuhk8tomwehteaonganit, nish nagwutteansh; newutche ne ussean, pish naneeswe k8wadchan kuhhog, kah neg n8tunkqueaneg.
5.1 Aushkomuhkon elder, qut nanompassum onatuh wut8shinneat, kah wuskenuog onatuh weemattinneat.
5.2 Kutchisquaog neyane wutokasinneat, wusketamwussissog onatuh 8wetompassuinneat, ut wame pahkesuonganit.
5.3 Quttianum sekousquaog, wunnamuhkut sekousquahettit.
5.4 Qut howan sekousq wunneechanit, asuh wutogkomuneechanit, nag negonne netuhtauwehettich nahtuhkonat womoasuonk wekuóut, kah onkquttauónat 8chétuongan8uh, newutche yeu wunnegen kah tapeneunkquodt ut anaquabit God.
5.5 Qut noh wunnamuhkut sekousquait, kah nohsiit, pabuhtanumau Goduh, kah nagwutteanum wehquetum8ongash kah peantam8ongash nukkonáe kah kesukodae.
5.6 Qut noh tapeneamoe pomontog, nupp8, ash pomantog.
5.7 Kah yeush ummeechumuhkonónush, onk woh monteag wutchimóog.
5.8 Qut howan matta quoshauwehtam8g wunnehenwonchiyeum, qut náhnaunneu yeuh ut nehenwonche wekit, pann8wohtam wunnamptam8onk, kah anue matchet8mau pann8wohtamunutcheh.
5.9 Ahque sekousq neemunitch en ogkemaonganit, asq nequtta tahshinchage kodtumwohkom8g, wunnukqutt8wasukionat.
5.10 Waeenomon wunanakausuongash, nanauwunont wunneechanoh, apúquit penuwohteuh, kutchessisseetauont wunneetupanatamwoh, aninnumauont neh onkappunnánutcheh, menuhke n8swuhkog nishnoh wunanakausuonk.
5.11 Qut sekousquaesog mukk8nók, newutche n8che nanwun8dsquaantamôhettit ayeuuhkone Christut, nag woh weetauwadteáog.
5.12 Neemenumwog auwakompanaonk, newutche pogketamwog negonne wunnamptam8ongan8.
5.13 Kah wonk netuhtauog sesegenam8onk ohontsikkômukéog, kah matta webe sesegenamwog, qut wonk kogkehtum8og, kah n8numim8og wosketompuh, yeuog nish matta woh án8wahettegish.
5.14 Newutche nukkodtantam squaog 8weetauagkonáont, 8neechoninneaont, nanauwunnumóhettich wetu, kah ahque wunnúhkomwehettich jishanitteaenin kekomônat.
5.15 Newutche nawhutch mahche assaéog asuhkaue Mattannitt8h
5.16 Howan wosketomp asuh mittamwussis wunnamptog, sekousquomit, nanouwunahettich, kah ahque moeuwehkomonk ôadtehteóm8itch, onk woh nag nanouwunóog sekóusquahettit wunnamuhkut.
5.17 Eldersog wunne nanauwunnumwéhettit, wunne ogquanumunach tapenumuk papashke quttianittúonk, nahnaunnu nag anakausitcheg wuttinn8waonganit, kah kuhk8tomwehteaonganit.
5.18 Newutche wussukwhonk n8wau, Onkqutt8nápunohkon ox tahtashkukog weatchiminneash; kah anakausuénin tumunnouau wutonkquatunk.
5.19 Wunnamptamauwohteógk nag tashpunonnahetit elderoh, qut anaquabhettit neesuog asuh nishuog wauwácheg.
5.20 Neg matchese neg aushkom8k wame anaquabhettit, onk onkatogig wonk woh wabesuog.
5.21 Kummeechumuhkonsh ut anaquabit God, kah Lord Jesus Christ, kah pepenamwe angelsog, onk woh yeush kukkekinneasinash matta unquanumauóunadt pasuk, matta onkatuk, ussehkonishumwunanitteaonk
5.22 Ahque ponamau tiátche kenutchegash howae wosketomp, asuh weeche chippinnum8muhkon onkatogig ummatcheseongana8ash: pahke nanauweh kuhhog.
5.23 Ahque nano wuttattash nippe, qut ompatash ogguhse wine wutche kupp8chenau: kah nagwutteae ken8chumwesuongash.
5.24 Nawhutche wosketompaog ummatcheseongan8ash negonne woshwem8ash negonnohkom8m8ash wussittumm8onganit, kah nawhutche wunn8sukomunáoash
5.25 Neyane wonk nawhutche 8nanakausuongan88ash, nish negonáeu wahikquodtash, kah nag penuwayeuwutch[e]g matta onkwhôsin8,
6.1 Neadtahsehettit wuttinneumunneunk agwe kenepsuonganit, ogquanumáhettich nehenwonche wussontimom8oh, tapenumunat wame quttianittuonk; ne 8wesuonk God, kah ukkuhk8tomuhteaonk woh mat blasphemaun8.
6.2 Kah nag wussontimom8oh wunnamptamunit, ahque jishanumáhettich newutche 8weemattittuog, qut ayn woh anunnumauóg, newutche nag wunnamptamwog, kah womonóog, kah weeche nahwuttinnumwog ne aseanshitteáog, yeush kuhk8tomwehteash, kah wehquetush.
6.3 Howan pénowe kuhk8tomwehtead, kah matta wetuodtam8g waneggigish kutt8wongash, ukkutt8wongash nul-Lordumun Jesus Christ, kah kuhk8tomwehteaonk neyáunag manittoóonk.
6.4 Noh pittuánum8, wanne teag wahteoou, qut wutchinnau nat8tomuhteaongash, kah penuanittue kutt8wongash, ne wom8ug ishkauanittuonk, penuanittuonk kekontuongash matchenanituongash.
6.5 Umm8om8squenittuongan88ash nashpe wosketompaog aneuk wuttenantam8ongan88ash, kah wanne ahtauog wunnamuhkuteyeu8uk, unnantamwog aneuhomauaongan8 ne manittóoonk, neh amóhkauoncheh,
6.6 Qut manittóoon weche tapeneaum8onk ne missi aneuhamóadtuonk.
6.7 Newutche matteag nuppaudtauomun yeu muttaohket, kah wunnamuhkut matta woh teag nussohh8wuttau8mun.
6.8 Kah ahtauog metsuonk kah hogk8onk, tapanatamuttuh.
6.9 Qut nag kodweenauwekitcheg, penushaog ut qutchehuwaonganit, kah ahpeheônit, kah ut monatut mattammagwe kah woskehuwae ahchewontam8ongash, nish quadtashanóncheg wosketompuh ut paguanuonganit, kah awakompanaonganit.
6.10 Newutche womantamunat teaguash, ne wadchaubuk wame machuk, nish nawhutch ahchewontamwehetticheh, nag panneauog wutch wunnamptam8onganit, kah konnukketahwhâog wuhhogkauh nashpe m8cheke ûhquanum8ongash.
6.11 Qut ken woi manitt8e wosketomp: yeush wusseemoteash, kah n8sukash sampweusseonk, manittoóonk, wunnamptamóonk, womonittuonk, manunayeuonk, manunnissuonk.
6.12 Ayeuhteash 8nayeuhteaonk wunnamptam8onk, menuhkenish micheme pomontamóonk, ne adt wonk wehkomunumuk kah kussamp8wam wunne samp8aonk anaquabhettit monáog wauwácheg.
6.13 Kummechumuhkonsh ut anaquabit God noh pomontamwohtunk wame teanteaquassinish, kah Christ Jesus, noh ut anaquabit Pontius Pilat wauwop wunne samp8waonk.
6.14 Matta choh[k]anowe, kah matta auskontue kenanauwehteauwunnat yeu an8team8onk, nô pajeh wunnógqussineat nul-Lordumun Jesus Christ
6.15 Noh ut wut[a]hquompiyeumut pish náhtitteadt, noh webe wana[n]umit masugkenuk, ukkehtass8tam8m8óh kehtass8tamwog, kah wul-Lordum8uh Lordog.
6.16 Noh webe ohtunk mat nanupp8onk, ápit wequaiyeuut matta howan pas8sukom8k, noh matta howan mahche nauongeh, asuh woh nauoncheh, noh quttianumunach kah michemohtae manuhkesit. Amen.
6.17 Mechumuhkonuk nag wenauwékitcheg yeuut muttaohket, qunnuhquanittamhettekitch, kah paubuhtantamwahhettekitch matta papáne wenauwetuongash; qut pomantamwae God, noh wenauwetue aninnumungqueog wame ahtauunat.
6.18 Woh wunnesenaóut, nag woh wenauweetuog nashpe wunanakausuongash, pakodche chachaubenumunat, wekontamwe magunat.
6.19 Wadchanummónat wunne ne quenohtag wutch aquompi ne paôm8uk, onk woh ummenuhkinnumunnaóut micheme pomantamóonk.
6.20 Woi Timothie, nanauwehteoush ne pabuhtanumunumuk, chippehtash mamishannittam8e kah tahn8che keket8hkaongash, kah netuhtauáe penuanittuongash, pann8wae ne ussowetamun.
6.21 Nish nahwhutche nemunnumohetticheh, panneauog papaume wunnamptamóonk. Kitteamonteanitteaonk wetomukqush. Amen.
Epilogue
