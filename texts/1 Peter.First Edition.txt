1.1 PEter uppostleumoh Jesus Christ, en penuwohteaut, seáeiyeuog pannuppe Pontus, Galatia, Cappadocia, Asia kah Bithinia.
1.2 Pepenacheg, neyáunag wunnegonnewáhteauonk God wut8shin, nashpe 8neetupanatamwáhuwaonk nashauanit, en n8swehtamunat, kah seauhkonat 8sqhéonk Jesus Christ, kitteamonteanittuonk, kah wunohteaonk m8nom8utch ut kuhhogkaóut.
1.3 Wunnanumunach ummanitt8moh, kah 8shoh nul-Lordumun Jesus Christ, noh neyaunag mónak ummonaneteaonk, wonk k8naumomimukqun, en pomantamwae annoósuonk, nashpe wutomohkeonk Jesus Christ wutch nuppunat.
1.4 En matta áanittin8g ahtóonk, kah mat nanishkeneunkquodtinn8g, kah ne mat mahtshán8g, k8wadchanumonteanan ut kesukqut.
1.5 Nenawun wadchanitteagish nashpe ummenuhkesuonk God, nashpe wunnamptamóonk, en wadchanittuonganit, nanashwohteau woshwunnumunat, ut maumachish utt8cheyeu8ut.
1.6 Uttoh adt mishe weekontamog, tokónogque yeuyeu ogguhsese, (quenahìkqueóg) keneuánatamuneau nashpe m8cheke tahshit qutchhuaongash.
1.7 Onk ukqutchehteóonk k8namptam8onk, ne m8che ánue wunnegik onk ne mahtshae golde qutchehteóonk, tokônogque qutchehteómuk nashpe n8teau, woh namehteauun en tabuttantam8onganit, kah quttiánumaonganit, kah sohsumoonganit, Jesus Christ nogqussit.
1.8 Noh, matta nauôóg, k8womónau, noh adt, tokônogque yeuyeu mat kenauôneau, qut wanamptauóg, k8weekontamumw8 nashpe wekontamóonk n8neunkquok missohhamunat, kah nomwohtag sohsumóonk.
1.9 Attumunumóg ne wájeh wunnamptamóg, ne, wadchanaonk kukketeahogkonn8óog.
1.10 Ne papaume wadchanittuonk quoshodtumwaenuog wunnat8tomuhkonáoh, kah ummenuhkódtinneáhhamunáoh, neg quosháe missohhamwéhetteup papaume kitteamonteánittuonk, ne woh páuhónukqueóg.
1.11 Nag natinneahamwehettit, teague, asuh ahquompak, wunnashauanitt8moh Christ neh apehtunkqhetticheh, nauwuttam8m8p, negonne wauwámuk wutchequnehtam8ongash Christ, kah sohsum8onk ásukom8m8ug.
1.12 N$nag wahteauwáhit, matta en wuhhogkaóut, qut en kuhhogkanóneau nish woshwunumunkqueógkupash, nish yeuyeu mashamonteaôgish, nashpe nag kohk8tomunkqueôgig wunaunchem8kaonk, nashpe wunneetupanatamwe Nashauanit noh an8nónukup wutch kesukqut, nish Angelsog kodkukkinneamwehetticheh.
1.13 Newutche puttukquoppunok kuttenantamwe wussegkonohtogk88ash, manunnussek, kah annoontam8k adt wohkukquoshik, wutche kitteamonteanittuonk ne paudtanteáog, 8woshweénat Jesus Christ.
1.14 Onatuh n8swehtume mukkiog, ahque ogqueheuk kuhhogkaóog neyaunak negonáe kummatchekodtantam8ongan8, ne as8keóg.
1.15 Qut neyane noh wéhkomukqueog wunneetupanatamweyeu8, netatupe wunneetupanatamweyeu8k, nish$noh$ut unniyeuonganit.
1.16 Newutche wussukwhosu, wunneetupanatamweyeu8k, newutche n8neetupanatamweyeu.
1.17 Kah wehkomóg wut8shimau, noh matta penuánumunk, wussittum neyaunag nish$noh wosketomp wutanakausuonk, mahtshadtau8k kutahquompiyeum8 yeu adt áneapeóg, ut wabesuonganit.
1.18 Newutche k8wahteomw8, matta kum̃anouhitteamw8 nashpe nish woh ánukish, ne silver kah gold, wutch tahn8che kuttinniyeuongan8wóut, ne anumonteaógkup wutch k8sh8og.
1.19 Qut nashpe mashóadtik 8sqheonk Christ, netatup lambe matta wuskesegk, kah matta chahkesegk.
1.20 Noh wunnamuhkut negonne kehtimop asquam quenahtôsin8g muttaok, qut mamaumachisheu8kup aquompiyeuash k8woshwetunk8.
1.21 Kenaau nashpe nagum k8namptauómw8 God, noh omohkinont wutch nuppunat, kah sohsum8waheont, onk woh k8namptam8ongan8, kah kutannoósuongan8 ut Godut.
1.22 Newutche mahche pahkheog kukketeahogkòn8wóog, n8swehtamóg wunnamuhkuteyeu8uk, nashpe Nashauanit, mat eiantukeie womonónat 8wemattinneunk: kussopitáe womonitteg nashpe pahketeahaonk.
1.23 Wonk neekeóg mat wutch ahhunneuk wuskannem, qut wutch mat áannitnog nashpe wuttinowàonk God, ne pamontam8m8uk, kah michemohtag.
1.24 Newutche wame weyaus moskehtú8, kah wame wussohsumóonk wosketomp onatuh moskehtúe peshau, mosket uhp8teau, kah uppeshau amohsheau.
1.25 Qut wuttinnowaonk Lord michemohteau, kah yeu ne wuttinnowaonk, ne nashpe wunaunchem8kaonk kohk8tomonteaóg.
2.1 NEwutche, amaunumog wame ishkauánittuonk, kah wame as8kekodteam8onk, kah eiantukeiyeuongash, kah sekeneaittuongash, kah matcheyeuongash.
2.2 Onatuh mishketuog kodtantam8k pahke sogkodtungáne wuttinnowaonk, onk woh kenashpékinneau.
2.3 Qutchehtamòg Lord kitteamonteanitteáenú8.
2.4 Noh adt ogque peyâóg, pomantamwáe qussukquanit (ne matchenamwéhettit wunnamuhkut wosketompaog, qut uppepénamun God, kah mishôadtu)
2.5 Kenaau wonk onatuh pomantamwáe qussukquanit, k8wekikonitteamw8 nashauanitt8ukkomuk, wunnetupanatamwe sephausueneú8onk, sephausinat nashauanitt8e sephausuongash, nish tapeneogkish God, nashpe Jesus Christ.
2.6 Newutche yeu ohteau ut wussukwhonganit, kusseh nupponum ut Sion kehche nahshinne qussuk, pepenamuk, mashôadtik, kah noh wuũâmehtauont, matta pish paguanen.
2.7 Newutche noh nishôadtu ut kuhhogkaóut, noh wanamptog, qut ut nag mat n8swetam8gig, qussuk ne wekitteáenuog machénamóhettit, ne$nan uppuhkukk8m8 adt náshik.
2.8 Kah togkussittassunnóe qussuk, kah wuttamhuwàe qussuk en nag togkussittasukeg wuttinn8waonk, mat n8sweetám8gig, ne adt wonk kehtimómukup.
2.9 Qut kenaau pepenamwe pometeonk, ketass8tamoe sephausuaénuonk, wunnetupanatamwe wutohtimòin, man8hwháe missinninnúog, onk woh k8wahteauwahuwomw8, waussummaongash noh wehkomukqueóg, wutch pohkenahtu, en ummonchanatamwe wequaiyeumut.
2.10 Kenaau negonàeu, matta kummissinninnu8mw8, qut yeuyeu ummissinninneumoh God, mattá kutattumunum8unáop monaneteaong, qut yeuyeu kutattumunumuneau monaneteaonk.
2.11 M8cheke womonogeg, k8wehquetumauunumw8, neyane pen8wohteaog kah pomushaenuog, amohkom8g weyause kodtantam8ongásh, nish ayeuhkononcheg keteahogkôunoh.
2.12 Kuttinniyeuongan8 wunauwóhteagk kenugke gentilsut, onk uttoh adt nag matchenukqueóg, neyane matchesecheg, nashpe k8nanakausuongan88ash nish pish naumohetticheh, woh sohsum8onáog God, ne kesukok nadtauáhettimuk.
2.13 Agwapehtamok nish$noh wosketómpae kuhk8waonk wutche Lord: uttoh unne ketass8t, noh negonne missugkenuk.
2.14 Asuh nanânuwáenuog, neyane nag, neh an8noncheh wussasámatahwhónat matchesenutcheh, kah waeenomónat neg wanesecheg
2.15 Newutche ne wuttenantam8onk God onk nashpe wunneseonk, woh kutchepshadtomw8 wutas8tuongan8 mattammagquasketompaog.
2.16 Onatuh chapuninneimuk, qut ahque auwohteagk kutchippininnuongan8 neyane onkwhonkane ishkouánittuonk, qut onatuh wuttinninneumut God.
2.17 Quttiánumok wame wosketompaog; wómon8k 8weemattinneunk, qush8k God, quttianumok ketass8t.
2.18 Wuttinneumunneunk, agwapehtok kussontimóm8óog, nashpe wame wabesuonk, matta webe wunneu asuh manunneu, qut wonk chenauausu.
2.19 Newutche yeu tumuhh8wom8 tabuttantuonk, wosketomp chequnehtog unkquanumóonk, wutch metahhanit nogque en God, wutche tahn8che woskhukqueagig.
2.20 Newutche teague sohsumóonk, tattagkomittéaóg, wutch kummatcheseongan8ash, mánunne chequnehtamóg? qut wunneseóg kah ne waj woskhukqueagweg, neit manunne chequnéhtamóg, ne wuttapeneámun God.
2.21 Newutche yeu waj weehkomitteaóg, newutche Christ wonk chequnehtamwanshikqun, kenukkodtumunkqun ushuwaonk, onk woh kutasukomumw8 wutántuongash.
2.22 Noh matta matcheseep, asuh mat matcheyeuonk namehteauun ut wutt8nut.
2.23 Noh kehkomit, matta wonk kekomuau, ne woskheáhettit, mat quogwohtoôou, qut ahtuhshau wuhhog neh sampwe wussittumunutcheh.
2.24 Nagum nehenwonche, nayeuwuttam kummatcheseonganunonash ut nehenwonche wuhhogkat, ut mehtugqut, onk náp8og nogque en matcheseonganit, woh kuppomantamumun ut sampweusseonganit nashpe wuttattagkom̃aongash keneetskehitteamwo.
2.25 Newutche netatûppe kenaau wánhitcheg shepsog, qut yeuyeu kukqushkemw8 en nanánont shepsoh, nanauwompomont kukketeahogkôun8.
3.1 NEtatupe kenaau wonk ummittumwussinneunk, agwappehtok, nehenwonche kasuk8óog onk howan matta n8swehtau8g wuttinnowaonk, nag woh wonk matta ahtauohetteg wuttinnowaonk, 8chinináog nashpe wuttinniyeuongan8 ummittumwussinneunk.
3.2 Namohettit kukkóhkonantamóe unniyeuongan8, nashpe wabesuonk.
3.3 Neg 8n8whosuongan8, ahque ne woskeche wunn8whosuonk, wunnehteauúnat meesunk ogqunnumónat gold, ogqunneat hogk8.
3.4 Qut wunn8whositch wuttinnomunneuinoh wuttah, nashpe ne matta áanittin8g, manuniye, kah wunohteae nashauonk, ne anaquabit God adt mishóadtik.
3.5 Newutche yeu neyane nôadtit, wunnetupanatamwe mittamwossissog, neg wonk pabuhtanumoncheg Goduh, wann8whosuog, agwapehtauáhettit nehenwonche wessukóouh.
3.6 Neyane Sarah n8swehtauop Abrahamoh, áhunont nussontimom, kenaau wuttaunoh nusohke wunneseóg, kah matta wabeseóg asuh chepshau8óg.
3.7 Netatuppe kenaau wessukiinneunk nag weetom8k neyaunag wohwohtamóonk, quttianum8k ummittamwussin, neyane ánue n8chumwi wishkq, kah neyane neéswe nompanukeg kitteamonteanittue pomantamóonk, kuppeantam8ongan8oash matta woh wuttamehtau8unat.
3.8 Maumachish wame pasukqunanátam8k, kitteamontéanittegk, weemattuwomonittegk, nohtonteanittegk, womonittegk.
3.9 Ahque aunkquatôadtegk wutch machuk machuk, asuh wutch kekontuonk kekontuonk, qut panne, wunnanittuonk, wahteauog na kuttit wehkomitteaneau, woh kutahtauunaóut wunnanittuonk.
3.10 Newutche noh womontog uppomantāóonk, & kod nag wuũe kesukodtash, nanauwehteauitch weenan wutch matchitut, kah wussissitt8nash, matta as8kekomwe n8womun8ut.
3.11 Chippehtaj machuk, kah wunneseitch, natinnehaj wunohteaonk kah asuhkaj.
3.12 Newutche wuskesukquash Lord nanawompamau sampwesénutcheh, kah wuttauogash wohshwemóash ut nag peantam8onganóout: qut wuskesuk Lord nuhkuhkauau neh matchesenutcheh,
3.13 Kah howan noh woh woskhikqueog, kenaau asuhkomóg ne wanegik?
3.14 Qut chequnehtamóg wutche wunnomwausseonk, k8niimw8, kah ahque wabesuontam8k ne woh wabesuwahikqueog, asuh ahque wuttamanatam8k.
3.15 Qut wunneetupanum8k Lord ut kuttahh8óut, kah nagwuttéae quoshapek kenamp8hamauonaóut nish$noh wosketomp, nat8tamunkqueóg tôh ánomaagk ne annoósuonk ne apehtunk8óg nashpe manunnissuonk kah quttiánummuàonk.
3.16 Wuñe metahhannitt8megk, onk mamatchenukqueóg onatuh matcheseog, nag woh akodchuog pann8wae usspunanukqueógig k8niyeuongan8 ut Christut.
3.17 Newutche ne an wunneguk unnantog God, kutchequnehtamunaóut wutch wanegig, onk wutch ne machuk.
3.18 Newutche Christ wonk pasukqut chequnehtamup wutch matcheseongash, sampweusseaen wutch panneusseaen, onk woh kuppas8qunnanonut Godut, nushonat ut weyausut, qut pomantamwaheau nashpe nashauanit.
3.19 Ne nashpe wonk monchup kah kuhk8tomwehteop kuppishagkinae nashauanitt8ut.
3.20 Neg m8mansh mat n8swehtam8gig, pasukqut sepechequnehtog, pahtussu ut ukkesukodtumash Noah, kah quagwashwehtamuk ne adt ogguhs8wog nag shwosuk tahsuog keteahogkóunog wadchanóog wutch nuppeit.
3.21 Ne agqueneunkquok kukkinneasuonk kutchessumóonk, wonk yeuyeu k8wadchanukqunan (matta amaunum8unat weyausue nishkeneunkqussuonk, qut wunnamp8hamóonk wunne metahhanit nogque en Godut) nashpe wutomohkeonk Jesus Christ.
3.22 Noh áont kesukqut, kah appu wuttinohkôunit God, angelsoh, kah nananuaongash, kah menuhkesuongash agwappehtamwahit.
4.1 NEwutche neit neyane Christ awakompananshikquéog ut weyausut, kesauwâmunók wonk kuhhogkaóog, nashpe nenan unnanatam8onk, newutche noh wadtamehpunadt ut weyausut, ahqueteau matchesenat.
4.2 Onk matta woh pomantamóunat, ne paóm8m8ug uppomantam8onganit ut weyausut en ummatchekodtantam8ongan8óut wosketompaog, qut en wuttenantam8onganit God.
4.3 Newutche, ahquompi ne mahche pomantamog, wômach nutussenanónut wuttenantam8ongan8 gentilsog, pâmusháog nanwun8dsquaonganit, matchekodtantam8onganehtu, wussaumsippamwinneat wine poanatam8onganit, mishadtupp8ongash, kah ôhquanumwe nunneukontunkane peantamóonk.
4.4 Nish adt uppenauwontamunneau, matta nag k8weechepahtomònaóut nenan wussaume pôanatam8onk, machenukqueòg.
4.5 Nag pish wunnompagunumauaog nah teanuk wasittumunutche pomantamunutche kah napunutche.
4.6 Newutch, yeu waj wunaunchem8kaonk kuhk8tomauut nag wonk napukeg, onk woh wussumóog, néyanussehettit wosketompaog ut weyausut, qut woh pomantamwog, neyanussit God ut nashauanitt8ut.
4.7 Qut wohkukquoshinit wame paswohteau, newutche manunniegk, kah askuhwheteagk ut peantamunat.
4.8 Kah anue onk wame kussopitteae womonittegk, newutche womonittuonk pish nuhkuhkom mattaánukish matcheseongash.
4.9 Ahque nehnehteae auwohteagk k8ne nánawunnumôadtinneaout keek8woash.
4.10 Neyane attumunuk mag8onk nishnoh wosketomp, nenan unántegk, neyane wunne nanauwunukeg m8cheke tahshit ukkitteamonteanitteaonk God.
4.11 Howan ket8hkont, ket8kâj neyane wuttinn8waonk God, howan nanawunnuwadt usseitch neyaunag tapenumwaheonche nashpe ummag8onk God, onk woh God sohsum8óneau nishnohut nashpe Jesus Christ noh tabuttantamaúunaj, kah nanawunnuaj micheme kah micheme Amen.
4.12 Womonogig ahque pen8ontam8k papaume n8tae qutchehettuonk ne quajhetteóg, onatuh penowe teaguas nohkukkungqueog.
4.13 Qut wekontam8k, newutche k8weeche nahwuttinnumumw8 wutonkâpunaóngash Christ, onk wussohsumoonk woshwem8uk, kenaau wonk woh k8weekontamumw8, nashpe mishe wekontamoonk
4.14 Kehkomitteaog wutch 8wesuonk Christ k8niimw8, newutche wussohsumóe nashauanitt8moh God kutapehtunkou, wutchippiyeum8 noh wutch mamatcheunnon, qut ut kutchippiyeum8óut noh sohsum8óneau.
4.15 Qut ahque howan kenaau chequnehtaj neyane nushehteaen, asuh neyáne komm8towaen, asuh neyane matcheseaen, asuh neyane weogkeheúnkig onkatogig wuttinniyeuongan8oash.
4.16 Qut howan onkquanumwit neyane Christianut, ahque akodchitch qut sohsum8ónonch Goduh yeu$wutche.
4.17 Newutche ne aquompak peyaum8 wussittumóonk mos ut kutchissin weekit God, kah negonne kutchisik ut kuhhogkanonut, uttiyeu pish 8wohkukquoiyeum8 nag matta noswetam8gig 8naunchem8kaonk God?
4.18 Kah sampweusseaenúog auwohkonche wanchanit, uttoh pish wuttit nogqussin mat manitt8en, kah matcheseaen.
4.19 Newutche nag onkquanumwutcheg, neyanag wuttenantam8onk God, nag ahtuhs8wahettich nanawéheónat ukketeahogkôunóuh ut wunneseonganit, onatuh woh ahtuhshit paubuhtanumwe kesteauwaenin.
5.1 ELdersog neg kenugke kenaau, nag n8wehquetumauóôg, nen wonk nut-Eldereu, kah wauwaeu ut wutchequnehtam8ongash Christ, káh wonk nuhweeche wuttinuk sohsumóonk ne pish woshwunnumuk.
5.2 Assam8k ufflokumuh God, ne kenugke kenaau, attumunum8k nanauwunumunat, matta chekeeu, qut wekontamwe, matta wutch nishkeneungqué anúhumóadtuonk, qut quoshoe unnantamwe.
5.3 Matta neyane kehtass8timóunneat wutahtoonk God, qut uhsheuk floksog.
5.4 Kah kehche nanánont shepsoh nogqussit, pish kutattumunumumw8 sohsumóe chetuhquab, ne matta mamahtshan8g.
5.5 Netatupe kenaau papeississeógish, agwapehtok kehcheeiog, nux, kenaau wame agwápéhtóadtegk, kah hogk8k hohpaonk, newutche God ayeuuhkonau pittuanumòuh kah aninnumauau kitteamonteanittuonk ohhohpanutcheh.
5.6 Newutche hohpaheuk kuhhogkaóog, ut agwe mohsag wunnutcheganit God, onk woh kummishhikqunnaóut wunne utt8cheyeu8ut.
5.7 Ponamok nnoh wame kenanawontam8ongano newutche kenanauwanumukkou.
5.8 Manunniegk, askuhwheteagk, newutche kummatwom8 mattannit, onatuh mishont8wae qunnonou, papomwushau natinneahwau neh woh s8kshanoncheh.
5.9 Noh ayeukónok manehtekompiyeog ut wunnamptam8onganit, wahteauog nish$nan onkquomommuongash kesteauunash ut kematt8óut, neg apitcheg muttaohkut.
5.10 Qut God wame monanteadt, noh wéhkomukqueog en micheme wussohsum8onganit nashpe Christ Jesus, mahche ogguhsese chequnehtamóg, noh pahkhik8k, menéhtikompâhik8k, menuhkik8k, menuhkappehik8k.
5.11 Noh sohsum8ónaj kah nanawunnúaj micheme kah micheme. Amen.
5.12 Nashpe Sylvanus pabuhtanumwe keemattou (neyanantam) ogguhse n8sukuhhum: k8wehquetumauunnaóut kah k8wauwaunnunnaóut, yeu wunnamuhkut ukkittéamonteanitteaonk God, ne nepaiéyog.
5.13 Moeuwéhkomonk ut Babylon k8weeche pepenonteaneau, k8wonkomukou, kah Markus nunnaumon.
5.14 Woonkquttegk nashpe womonittue chipwutt8nápwuttuonk; wunnohteàonk apehtunk8k wame neg apitcheg ut Christ Jesus$ut. Amen.