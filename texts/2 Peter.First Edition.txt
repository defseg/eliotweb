1.1 SImon Peter, wuttinneumoh kah uppostleumoh Jesus Christ, en nag attumunukeg netatuppe mishoadtue wunnamptamóonk weeche kenawun, nashpe wussampweusseonk God, kah n8wadchanuaeneumun Jesus Christ.
1.2 Kitteamonteánittuonk kah wunnohteaonk mutaanhenaj ut kuhhogkaout nashpe wahheaonk God, kah Jesus nul-Lordumun.
1.3 Neyanag um-Manittoe menuhkesuonk kittinnumunkqun wame nish wadchiyeuugish pomantam8onganit kah manitt8onganit, nashpe wahheaonk noh wehkomukqueog en sohsumm8wonganit, kah wunnetupanatam8wonganìt.
1.4 Uttoh nashpe aninnumungqueog ahche môgagish kah mashôadtikish quoshodtuongash, onk nashpe yeush woh nuhk8weéche wuttinumumw8, wuttinnussue manittoóonk, mahche pohquohhog aninnowonk, ne ohtag muttaohket, nashpe matchekodtantamóonk.
1.5 Kah nano menuhkeussek, k8tnehteau8k en k8namptam8ongan8 wunnetupanatam8onk, kah en k8netupanatam8ongan8 wohwohtamóonk
1.6 Kah en k8wohwohtam8ongan8 qussohh8wonk, kah en kukqush8ongan8óut manunnissuonk, kah en manunniss8onganut manittoóonk.
1.7 Kah en manittoonganut wemattue womonittuonk, kah en wemattue womonittuonganit, womoausuonk.
1.8 Newutche yeush appehtunkqueog, kah mónak, pish kutáyimunkqunaoash matta kumehcheéunnaóut, asuh matta mechuméinat ut waheaonganit nul-Lordumun Jesus Christ.
1.9 Qut noh yeush quenauwéhikqut, noh pogkenum, kah matta nôadtit naum8, kah wannantam noh mo pahkheáu wutch wunnukkónne matcheseonganehtu.
1.10 Newutche neematog ayn woh menuhke ussek kuppahk8wahteauunaôut k8wéhkomitteaongan8, kah kuppepenonteaongan8, newutche yeush usseyog matta pish kuppenushómw8.
1.11 Newutche yeu$wutch mishe petutteaonk pish kittinnumonteaneau en machemohtag wutass8tamóonk nul-Lordumun, kah n8wadchanuwaéneumun Jesus Christ.
1.12 Newutche matta saseganamwe nagwutteae kum̃equontamwahunnomw8 yeushoh, tohkónogque k8wahteauunneau, kah kummenuhkehitteamw8 ut yeuyéu wunnamuhkuteyeu8ut.
1.13 Nux, nuttenantam tapeneunkquot nusòhke appee yeu pummuwuttauwaekommukqut, k8wagkauununnaout nashpe kummehquontamwahunnunnaóut.
1.14 Wahteauon, ne mos teanuk nutamaunumun yeu nuppummuwuttauwaekommuk, neyane nul-Lordumun Jesus Christ kuhk8tomiyeup.
1.15 Nano, nummenuhkesen woh kutapenumunnaóut, mahche nuppon, yeush nagwutteae kummehquantàmunnaôut.
1.16 Newutche matta nutasukomômun as8kekodteàmoe nanwonchemowongash, wahteauwahunòg ummenuhkesuonk kah uppeyaonk nul-Lordumun Jesus Christ, qut nenawun mushkesukque n8wauómun ukkeitass8tamóonk.
1.17 Newutche wutattumunumun wutch Godut wut8shineat quttianittuonk kah sohsumóonk, ne wadtauatonkqussuonk páuhónukqut wutch wanegik sohsumoonk, yeuoh womónog nunnaumon noh wasekitteahit.
1.18 Kah yeu wuttauwohtonkqussuonk wóm8uk kesukqut, nunn8tamunnanuh, weechayeumogkut ut wunnetupanatamwe wadchuut.
1.19 Nutahtomun wonk anue pohkontamwe quosháe missohhamóe wuttinnowaonk, neadt k8nesemw8 nunnukqusseóg, neyane wequananteg wohsum8m8uk pohkenái ayeuonganit no pajeh utchuwompanit, kah mishánogqus uppaspishónat ut kuttahh8óut.
1.20 Yeu negonne wahteauog, wanne quosháe missohhamóonk ut wussukwhonganit, 8m8un8 howan nehenwonche 8woshwunnum8onganit.
1.21 Newutche quosháe missohhamuonk nôadt matta peyaumunop nashpe wuttenantam8onk wosketomp, qut wunnetupanatamwe 8wosketomp8moh God, nag ket8hkopanneg neyane wogkouunont wunnetupanatamwe Nashauanit.
2.1 QUt wonk pann8wae manittowompaog kenukayeupanneg missinninnútu, neyane pish pann8wae kohk8tomwehteaenuog kenugke kenaau, neg pish asampamukque paudtunkig awakompanuhteaum8gish heresies, neg kohkon8wacheg Lorduh tuphukqhetticheh, kah nuhkuhkōmwahèaog wuhhogkaóuh, kenuppe paguanuonk.
2.2 Kah monaog pish asuhkomwog 8woskhuwae ummayeuoash, newutche nag wunnamuhkutéyeue may pish mamatche ettamwog.
2.3 Kah wutch iahchewontamoonk, nashpe eiantukie kutt8wongash, nag ayimog k8chiyeuónuk8ongan8? nag wussummaongan8 yeuyeu matta manunushómun8, kah wutawakompan8ongan8 matta kogkouequomun8.
2.4 Newutche God matta wohquanumunk Angelsog matchesenutcheh, qut wuttinúhkónuh chepiohkomukqut, kah nah upponuh ut pohkenáe kishpissewonganehtu, woh wadchanóog nó pajeh wussittum8onganu8k,
2.5 Kah mâtta wohquoantam8 nukkônemuttaok, qut wanchanau Noahhoh shwosuk adtahshuit, kuhk8tomwehteaen sampweusseonk, paudtunk tommogkon ut matcheseae muttaohkit,
2.6 Kah quanuppinunk otanash Sodom kah Gomorra en pukqueut noh wutonkapunnanuh nashpe kepuhkonittaonk: nah ayimauont uhshettuonk en yeug nahohtôeu pish matcheseae pomontogig,
2.7 Kah pohquohwhunau sampweusseae Lotuh noh m8hm8sqhikup nashpe nishkeneunkque wuttinniyeuongane matchesecheg,
2.8 (Newutche noh sampweusseaen noh weetomont, nag kah n8tog, m8hm8sqheon sampweusseae ukketeahogkounoh asekesukokish nashpe uppanne naumattuwae usseongan8oash.)
2.9 Lord wahteoh uttoh woh an pohquohwhunont manitt8utcheg wutch qutchehuaonganehtu káh nanauwehéonat matsampweségeg, en wussittumoe kesukodtut sasamatahwhonnaóut.
2.10 Qut nahnâunnu neg asukogig weyaus ut nishkeneungque matchekodtantam8onganit, kah sekeneogig nananittuonk, mat quoshe matchesecheg, chapesecheg, matta wabeseog matchetamunnat kehche nanánuwaongash.
2.11 Qut Angelsog neg anue matikkenukeg ut menuhkesuonganit, & tapenum̃8onganit nag matta paudtauonog kekomuwae mataunchem8wongash ayeukone nag ut anaquabit Lord.
2.12 Qut yeug, ahennusséhetteup nishkeneungque puppinashimwog, neg ayeuutcheg tohqunónat kah paguanónat, nag mamatcheetamwog yeush matta wohtamhettegish, kah pish pannuppe paguanuog ut nehenwonche wuttannunn8wongan8wóut.
2.13 Kah nag pish attumunumwog pann8waussea ongquatunk, neg agquoantogig weekontamóonk, kesukodae pûhanatamunat: chohkésuog, & mamatchteausuog, wekontamwáheâog wuhhogkauh nashpe nehenwonche wutas8kekodteam8ongan88ash, mashadtupwehikqueog.
2.14 Wuskesukk8wóut numwohteau mamussuonk, kah matta ahque matcheseog, as8kekomahettit, n8chumukompaunutcheh keteahogkóunoh, wuttahhowoash wunnagwutteauwohteaongan8oash iahchewontamwe usseongash: mamatchenutcheg neechanog.
2.15 Neg nakodtukeg sampoi may, kah nanwiyeuweg, asuhkomwog ummay Balaam wūnaumonuh Bosor, noh womontog panneusseáe onkquatunk.
2.16 Qut mo aushkomau wutch ummatcheseonk mat káket8e asse, an8wadt wosketompae kutt8wonk, quihtinau ukkogkeeusséonk quoshodtumwaen.
2.17 Yeush wutahamongash wanne napen8gish, mattokqs t8annómuk mishehtahshineuh, nag$wutche nishkenóne pohkenái micheme wadchanumun.
2.18 Newutche an8wahettit mishe mogquene tahn8che kutt8wongash nupweshánaog nashpe weyausue matchekodtantam8ongash, nashpe m8cheke nanwunn8dsquauonk, yeuh pohquohhamunutcheh neh adt pomantamunutche panneusseonganit.
2.19 Quoshomont chippinnuonk, nag nehenwonche wuttinninnumoh aninn8wonk: newutche noh sohk8ont wosketompuh uppas8oh missinneàunneat.
2.20 Newutche máhche pohquohhamwehettit muttaohke níshkeneungqussuongash nashpe waheaonk Lord kah pohquohsuaen Jesus Christ. wonk naut tohkupsehettit, kah sohkauut, wutogkomaiyeum8 anue matchit onk negonne waj kutchissik.
2.21 Newutche ayn woh wunnegikup matta wahteauhettegis sampweusseae may neit mahche wahteauhettit, qunnuppenat wutche wunnetupanatamwe an8teamowonganit, ne anummaut.
2.22 Ne n$nih ut wuhhogkaout neyanag wunnamuhkut nupwoaonk, anum wonk quinnuppu en ummenadtamm8onganit, kah hog, noh kodsumomukup, en wuttôomenat pisseokquanit.
3.1 YEu nahohtoe wussukwhonk yeuyeu k8sukkuhhumauuneau [womonógish] ut naneeswe n8wogkouunum kuppahke unnantam8onganaoash, nashpe mehquantam wahuwaonk.
3.2 Woh kummequontamunnaóont ukkutt8wonganóash, nish negonne an8wahetteupash nashpe wuñetupanatamwe quoshodtumwaenuog kah nutann8nuk8onganunnónash uppostlesumoh Lord pohquohsuaenin.
3.3 Yeu negonne wahteauog, maumachish kesukodtash hahanehtauutcheg pish peyaog, pomushahettit ut nehenwonche ummatchekodtantam8ongan8wout.
3.4 Kah n8waog, uttiyeu ukquosh8waongane uppeyaonk? newutche nadteuh wut8shinneunk kaéhettit, wame teanteaguassinish nagwutteohtaash, neyáanágkup wutch na waj kutchissik kesteoonk.
3.5 Newutche yeu wekontamwe as8tuwontamunneau, nashpe wuttinn8wáonk God kesukquash negonneyeu8ash, & ohke ohtag woskeche nippekontu kah agwe nippekontu.
3.6 Ne$nashpe muttaok neit ohtag, nohkukkongqut nippe, paguatauun.
3.7 Qut kesukquash kah ohke eyeu ne ohtagish, nashpe nenan wuttinn8waonk nompakouunadchanumunash, wadchanausuash wutch n8tau, nô pajeh wussittumóe kesukodtut, kah paguanaonganit matcheseáenuog.
3.8 Qut (womonógish) ahque yeu pasuk as8tuwontam8k, pasuk kesukod, neyaneyeu8 ut Lordut, nequt muttánnóngane kodtum8, kah nequt muttannóngáne kodtummo onatuh pasuk kesuk.
3.9 Lord mattá sepohteáo papaume ukquoshaumuwáonk (neyane náwhutche wosketompaog ogquontamwehettit sepohteàm8ug) qut noh kussepe chequnehtunkqun, mattá unnántam8 howan wutawakompanónat, qut woh wame uppeyonnaóut aiuskoiànatamunát.
3.10 Qut ukkesukodtum Lord pish peyáum8 onatuh komm8towáen nukkonae, neadt kesukquash pish matteagwuninnoash nashpe mishont8wáonk, waj kutcheteomokish pish sabohtáash nashpe mishe kussopitáe, kah ohke kah anakausuongash nishnoh ohtagish pish chikohtáash.
3.11 Neit yeush wame mahtshunk, uttoh unne missinninnuog kenaau ut wame wunnetupanatamwe unniyeuonganit, kah manittoóonganit?
3.12 Askouwompatamóg, kah nanuhkomóg peyom8ut ukkesukodtum God, uttôh adt, kesukquash nashquttag, pish mahtshaash, kah waj kutchehteomukish pish muhtupohtaash nashpe mishe kussopitáeu
3.13 Qut nenawun, neyaunag ukquashómuwáonk, natauwompattamumun wuske kesukquash, kah wuske ohke uttoh ohtag sampweusseonk.
3.14 Newutche (womonogig) nish natauwompattamog, menuhkesek woh kenamheonaóut wunohteaonganit wanne wutchohkeseinat, kah wanne mataunchem8wóneau.
3.15 Kah agquoantam8k wussepe chequnehtamóonk Lord ne wadchanittuonk, neyane wonk womonogkut neemattin Paule, neyane waantamóonk aninnumauut, k8sukkuhhumunkou.
3.16 Neyane wonk ut wame 8sukkuhwhonganit yeush naut n8wadt, nish neádt nawhutch siohkog wohtamunat, nish nag matta nehtuhtauógig, & n8chumwesitcheg uppannenehéouh, neyanteauhettit onkatoganash wussukwhonganash, en nehenwonche uppaguanuonganuòut.
3.17 Newutche kenaau womonogig, yeush negonne wahteauog, kuhkinneasek ishkont monchanitteaóg nashpe uppanneunnantam8ongan8 matchesecheg, woh kupenushaumw8, wutch nehenwonche kummenetikompauongan8òut.
3.18 Qut nashpekegk kitteamonteanittuonk, & wahheonat nul-Lordumun & n8wadchanuwaeneumun Jesus Christ noh sohsum8onaj naneeswe yeuyeu kah micheme. Amen.
