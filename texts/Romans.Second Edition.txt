1.1 Paul wuttinúmoh Jesus Christ, weéhkomau Apostlessuneat, chippunau en wunnaunchem8kaonganit God.
1.2 Ne quoshaúop negonnáeu, nashpe ukquoshodtumwaéneumoh, ut wunneetupánatamwe wussukwhonganit.
1.3 Papaume wunnaumonat Jesus Christoh Nullordum, nôh áyeuómukup wutch 8skannem David neaúnag weyaus.
1.4 Kah noh menuhkesueu wahteauwahuómukup 8naumonainneat God, neaunag wunneetupanatamwe Nashauanit, nashpeu omohkénat wutch nuppunat.
1.5 Nagum nashpeu nutattumunumumun kitteamonteanittuonk, kah Apostleu8onk, wutch noswehtamunat wunnamptam8onk, kenugke wame wutohtimóneat, wutche 8wesuonk.
1.6 Kenugke naghok, kenaau wonk weéhkomonche Jesus Christ
1.7 Wame neg áyitcheg ut Rome, womónoncheg God, wehkomutcheg wunneetupanatogig: kitteamonteanitteaonk appehtunk8k, kah wunohteaonk, wutch Godut k8shinnónut, kah wutch Lord Jesus Christut.
1.8 Negonne nuttabuttantamau Nummánitt8m, nashpeu Jesus Christ, wutche kenaau wame, newutche k8namptam8ongan8 kekekét8hkontamun pannuppu wame muttaohkut.
1.9 Newutche God n8wauwaéneum, noh wáussumog ut nunnashauonganit, ut wunaunchem8kaonganit wunnaumonat, matta kutahqueu peantamwanshin8mw8 nagwutteaeu ut nuppeantam8onauit.
1.10 Weéhquetumon, (tohneit yeuyeu n8námôushónat maumachish, nashpe wuttinnanatam8onk God) kuppeyaonunaóut.
1.11 Newutche kukkodnáunnumw8, onk woh kittinnumaúunnumw8 nawhutch Nashauanittué mag8onk, onk woh kummenuhkéhitteamw8.
1.12 NNe, onk, woh nutáphit kenaau wonk, nashpe pásukquinnu wunnamptamunat, kenaau, kah neen wonk.
1.13 Matta kuttinanumunn8mw8 matchaog wahteaú8k, neematog, m8chekut nompe kukkodpeyaônnunnáóut (qut ne pajeh wuttame n nih) woh nutáhtauunnat nawhunch meechumuonk ut kuhhogkaóut wonk, neane kenugke onkatogig Gentilsog.
1.14 Nunnanauánumóog Greeksog kah Barbariansog, naneeswu waantamwog kah as8tuog.
1.15 Newutche, an8hqunum, nukquashwem kukkuhk8tomaúunnunnaóut, wunaunchem8kaonk kenaau wonk apéogish Rome.
1.16 Newutche matta nutakodchuwontam8h 8naunchem8hkaonk Christ: newutche ne ummenuhkesuonk God, en wadchanuaonganit, en nishnoh pasuk noh wanamptog, negonne en Jew, neit wonk en Greek.
1.17 Newutche ne ut wussampweusseonk God wahteauwahuau wutch 8namtam8onganit onk yaen 8namptam8onganit, neansukwhosik, Wunnomwaussecheg nashpe pomantamwog wunnamptam8onk.
1.18 Newutche ummusquantam8onk God nahtuhkon wutch kesukqut, ayeuuhkone wame ummatcheseongan8 kah panneusseongan8 wosketompáog, neg tohqunukeg wunnomwayeuonk, ut panneusseonganit.
1.19 Newutche, ne woh wahteamuk papaume God, nah wahteauwaheon, newutche God nah wunnóhtinnónah.
1.20 Newutche nish wutasámpamukquodt8mash, wutch weske kutchissik muttaok, nish pahke nógquodtash, wahteauunash nashpe nish kesteausikish; máchemohtag ummenuhkesuonk kah Ummanitt88onk, nemehkuh nag matta tóhnomáun8h.
1.21 Newutche waheáhittit Goduh, matta 8wowussumóuh neáne Godut, kah matta tabuttantam8og, qut tahn8cheyeu8og ut wuttenanatam8ongan8out, kah ummattammagwe wuttuhhou, pohkenai.
1.22 OOwaantamwanumwunneaóut, nag mattammag8og.
1.23 Kah ôs8wunnumwog wussohsumóonk, matta aunnunn8g God, en unneukontonkanit ogquehteausu anunnuk wosketomp, kah psuksesog, kah yauogkontont puppinashim, kah papumompakécheg.
1.24 Newajeh God nah wonk aninnumauont en nanwunn8dsquaúáonk, nashpe nanwunn8dsquaáonk nehenwonche wutahh8wóut, mishananittuog nehenwonche wuhhogkauh.
1.25 Neg qunnuppinnumwog 8nomwayeuonk God, en pann8waonganit, kah waussittumwog kah quttianatamwog ne kesteausik, ánue onk noh kesteúnkup, noh wánánumit micheme. Amen.
1.26 Yeu wajeh God aninnumauont en nishkeneunkque womonittuonk, newutche ummittamwoss8oh ós8wunnumwog wussampwe aúwohteaonk, na en ayeuuhkonittue ahet8onittimuk.
1.27 Kah netátupe wonk wosketampaog, nogkodtumohettit wussampwe auwohteaongan8 mittamwossissoh, chikohsumádtuog 8womónittuongan8, wosketompaog en wosketompaut, usseog ne nishkeneunkquok, káh attumunittuog ne wutunkquatunk ummatcheseonk neahunag.
1.28 Kah neáne matta tohhen tupánatamóog wadchanónat God ut 8wahteauonganit, God wuttinnumauoh en mattammágwe unnantem8onganit, ussenat yeush matta wanégennunógish.
1.29 Numwameechumméhettit wame panneusseongash, nanwun8dsquauáonk, matcheseonk, ahchewontamóonk, ishskauánittuonk, numwohtoog ishkauánittuok, shehteaonk, penuanittuonk, as8kekodteam8wonk, matanittúonk, kehkemwae matche?tcheg.
1.30 Saképwuttogig muppusk, sekeneauoncheg God, matchenáneteacheg, péhtuánumôog, máskoácheg, ogkeniantogig mamahchúhkish pannesehtaoncheg 8chetuongan8uh.
1.31 Matta wohwohtam8gig, pohquenúkig wunn8waónk, máneáneteácheg, konteteáuttáusitcheg matta monaneteagig.
1.32 Tohkónogque wahteáunneau 8sittumo8onk God (neg asecheg nish matcheseongash, tummúhh8wáog nuppun) qut ohnch matta webe wutusséinneau, qut tapeneauáog ne asenutcheh.
2.1 Newutche matta toh kittinnaumásu, woi wosketomp howan ken wasittuman: newutche onkatuk wussumat, k8sum kuhhog, newutche ken k8sittum, nish nan kenompe usséenash.
2.2 Qut nuppahkontamunan 8sittumm8onk God wunnamuhkuteyeu8, ayeuuhkone nag ne asécheg.
2.3 Kah kuttenantam, woi wosketomp, wásumat neg nish asécheg, kah kenompe ussenash, woh kutómweetam 8sittum8onk God
2.4 Asuh kummishanontam weenaiéeke 8nenehhuwaonk, kah uppahtsuonk, kah wussepe pahtsúonk, sun mat k8wáhteo8h, 8nenehhuwáonk God as8wuhteaúmw8 en aiuskoianatamunat.
2.5 Qut neáne menuhkag kah mat aiuskoianatam8mun8 kuttah, kutawánum musquanittúonk, na en musquanittuongane kesukok, kah pahke naumug wussampwe wussittumóonk God.
2.6 Noh anunkquodtauont n?sh noh howáne ne aséinit.
2.7 Neg manunne nagwutteapitcheg sampweussénat natinnehamwog sohsumóonk, kah quttiánittuonk, kah mishematpuonk, neh wuttinnumauoh micheme pomantamóonk.
2.8 Qut nag penuanitteachég, kah matta n8swehtam8gig wunnomwaéyeuonk, qut n8swehtamwog panneusseonk, {neh wuttinnumauoh}, jishánittuonk kah musquanittuonk
2.9 Unkquanumm8onk, kah wuttammehpunnaonk, n?shnoh howan ukketeahogkôunuh noh matcheseit, negonne Jew, kah wonk nahohtôeu Greek,
2.10 Qut sohsum8uk quttiánittuonk, kah wunnohteáonk en nishnoh howan 8nesein, negonne Jew, kah nahohtôeu Greek.
2.11 Newutche God matta tohhentupánumáuon wosketompuh.
2.12 Newutche neg matchesecheg asquam ánaumatuonganunn8g, pish auwakompanáog, asquam anáumatuonganógkup: kah neg matchesecheg ut agwe naumatuonganit, nag pish wussumóog ut naumatuonganit.
2.13 Newutche matta neg n8togig naumatuonk sampweogquanumóog anaquabit God, qut neg ásecheg naumatuonk sampweogquanumóog.
2.14 Newutche Gentilsog, matta wadtinnaumatuonganegig: áhenniyeuongane asehettit nish wadtaumáugish naumatuonganit: yeug matta wuttinnaumatuonganéog, nehenwonche unnaumatuog.
2.15 Yeug náhtitteáog wutusseonk naumatuonk wussukwhosu ut wuttahh8wout, ummetáhhánnitt8m8oh wauwau, kah wuttenanatam8ongan88ash mattamanittum8ash, asuh wunnomanittúm8ash.
2.16 Ne kesukok God wussittuk ukkemeusseongan8ash wosketompaog nashpe Jesus Christ, neaunag n8naunchem8kaonk.
2.17 Kusseh kuttéhhennit Jew, kah kuppaubatantam naumatuonk, kah muskoaog Goduh
2.18 Kah k8wahteóh wuttenanatam8onk kah kukqutchteoh yeush pén8womáugish, kukkuhk8tomont wutch naumatuonganit.
2.19 Kah wunnamuhkut kuttenanatam nussamp8wun noh pogkenuk, kah n8wequasumau neg pohkenánamutcheg.
2.20 Kah nukkodteáhtim as8kutcheg, kah kohk8tomaúont mukkiésoh, ken kup[]piuhsukkotóh wahteauonk, kah naumatúe wunwomwayeuonk.
2.21 Newutche ken kohk8tomauat onkatuk, sunnummatta kukkuhk8tomaúoh kuhhog? kuhk8tomwehteaan wosketomp komm8tukitch, onk ken kukkomm8t?
2.22 N8waan wosketomp mamussehkitch, onk ken kummamus? kah pagkenadt nunnúkontunganog, kukkumm8tum God.
2.23 Ken máskowáan naumatuonk, pohqunadt naumatuonk, kummishanánum God.
2.24 Newutche 8wesuonk God blasphemontamun ut kenugke penuwohteaut nashpe kenaau, neansukwhosik.
2.25 Newutche quôshqusausuonk, wunnamuhkut wunnenehuómm8, nanauwehheadt naumatuonk qut ken pohqunnuman naumatuonk, kukquoshqusausuonk, mokquoshqusausuonganun8.
2.26 Newutche yeug matta quoshqusausekig ussehettit wussampweusseonk namatuonk, sunnummatta ummatquoshqusauséonk yanóntam8un quoshqusausinneat?
2.27 Kah matta quoshqusauseonk neanaiyeúm8uk, usse[i]t naumatuonk, sunnummatta k8sumuk8un, nashpe wussukwhonk, kah quoshqusausuonk panneusséan naumatuonk?
2.28 Newutche matta noh Jew noh webe woskéche, asuh matta ne quoshqusausuonk, webe woskeche weyausut.
2.29 Qut noh Jew noh anómut adtuneusseit, kah ne quoshqusausuonk ne ohtag metahut ut nashauonganit, kah matta {webe} wussukwhonganit, noh waeénomáonk mat wutch wosketompatu, qut God.
3.1 Neit teag 8tahtauun Jew? asuh tohhen wunneégen quoshqusaúsuonk?
3.2 Mónat nishnoh hen . negonne newutche nag ahtohshónaopash manittóe yeuongash.
3.3 Newutche toh woh hen. nawhutch ma[t] wunnamptamohettégis? uppann8wohtam8ongan8 sun woh matchéhtea8m8 wunnamptam8onk God?
3.4 God quhteitaj, nux, wunnomwaénuutch God, kah nishnoh wosketomp pann8waenuutch neansukwhôsik, onk woh kussampweunnéhhuk kussuwongash, onk woh kussohkos wussumunnumuk
3.5 Qut nuppanneusseonganun, wáeenótuk wussampweusseonk God, toh woh nussimun, sun God matta sampweusseu, sasamatohhukquéog? (nutogquontauwam wosketompaut)
3.6 God quhteiteaj, newuche toh hen pish wussittum muttaok?
3.7 Newutche 8nomwáonk God m8cheke anéukog nashpeu nuppann8wáyeuwonk en wussohsumm8onganit; neit tohwhutch en wussumimuk matcheseaenúut?
3.8 Kah matta neáne nukkekommue unnaunchem8wounkk8unnonog, kah neane nawhutch n8waog, wussinneaú, matcheussehtuh onk woh wunnegenin8g, nag wutonkapunnaongan8 sampoi.
3.9 Toh kó n nih? sun nag kutanue wunneetomóunnónog? matchaug, newutche kummáhche wanshánitteámun, nane[e]swe Jewsog kah Gentilsog, nag wame appeúog agweu matchet8onganit.
3.10 Neansukwhôsik, matta howan wussampweu ussen, matta pásuk.
3.11 Matta howan 8wóhtam8, matta howan natinneahwhoou Goduh.
3.12 Wame panneauog, nag moáeu wanne teag wunnégeninn8, matta howan 8néseu, matta pasuk.
3.13 Ukquttunkan8 pohquashin wenohkeet ut weenannuóut as8kekodteam8og, wutuhquoshkehteum Asps, agwu wussissitt8n8wóut.
3.14 Wutt8n numwohteau mamatcheyeuonk, kah weesogkinn8wonk.
3.15 wusset8wóash kenupshóm8ash nushukkonat.
3.16 Paguanuonk kah onkquommom8onk umayeuout.
3.17 Kah wunohteaongane may wanne wahteau8og.
3.18 Wanne qushaonk God ohtáno anaquohtag wuskesukk8woash.
3.19 Yeuyeu n8wahteómun, nishnoh ne an8wadt naumatuonk, unnau nah agwu naumatuonganit ápinutche, onk woh nishnoh mutt8n kuppô[h]osu kah wame muttaok woh agwu appuog 8sittm8onganit God.
3.20 Newajeh nashpe ussenat toh anauwuttog naumatuonk wanne weyaus sampweogquanum8un ut anaquabit, newutche nashpe naumatuonk n8wahteomun matcheseonk.
3.21 Qut yeuyeu wussampweusseonk God matta naumatuonganinn8ut náhtuhkon, wauwon nashpe naumatuonk, kah quoshodtumwaenuog.
3.22 Ne wussampweusseonk GDD, nashpe wunnamptam8onk Jesus Christ en wame, kah ut wame neg wanamptogig; newutche na matta pen8womaunn8h.
3.23 Newutche wame matcheseog, kah n8nuhkomwog wussohsumóonk God.
3.24 Nannouwe sampwenehit nashpe ukkitteamonteánitteaonk nashpeu wuttóadtuhkôsuwaonk Jesus Christ.
3.25 Neh God kahtimonche pas8tshanittuonk nashpe wunnamptam8onk ut 8sqheonganit, wahteauwahuonah wussampweusséonk, uppaúmukúmunat matcheseongash nish mahche nnagish, nashpe uppahkesinneat God
3.26 Wahteauwáhuwonat, nussim, yeu ahquompak wussampweusseonk, onk woh sampweusseaenú8, kah noh sampweneheont wanamptog Jesus.
3.27 Uttiyeu mishkôaonk neit? pogkeetamuni, teagwu nashpe naumatuonk? anakausuongash? matchaog, qut nashpe unnaumatuongane wunnamptam8onk.
3.28 Newajeh wahshadtauog wosketomp sampweneheau nashpe wunnamptam8onk, matta ussenat toh anauwuttog naumatuonk.
3.29 Noh ummanitt8m8oh webe Jewsog? sunnummatta wonk pen8wohteáog? nux, pen8wohteáog wonk.
3.30 Newutche pasuk nont God, noh sampwenéhteunk quoshqusausuonk nashpe wunnamptamoonk, kah quoshqusausuonk nashpe wunnamptamóonk.
3.31 Newaj matta tohhentuppéhheógkut naumatuonk nashpe wunnamptamóonk God quhteiteaj, nux, nummenuhketeómun naumatuonk,
4.1 Neit toh woh nussimun, n8shun Abraham nashpeu weyaus mishkômin?
4.2 Newutche sampwenehettis Abraham nashpe anakausuongash, ohtou ne woh mashkoadt: qut matta ut anaquabit God.
4.3 Newutche toh n8wom8 wussukwhonk? Abraham wunnamptauau God, kah ogquoantamun wunnomwausseonganit.
4.4 Yeuyeu noh anakaúsit, wutonkquatunk matta ogquoantam8un kitteamonteanumaonganit, qut wuttumhóuon.
4.5 Qut noh matta anakauseg, qut wunnamptaúont noh sampweunnehheonutcheh matchet8oh, 8namptam8onk ogquoantamun sampweusseonganit.
4.6 Neáne wonk David náhtitteop wunnánumáonk wosketomp, God ogquoantamauont sampweusseonganit, matt anakausenat.
4.7 Wunnanumóog neg, ummatcheseonganoash ahquoantamaúut, & wunn?shkeneunkquodtumash unkwhosik.
4.8 Wunnanumau wosketomp Lord matta ogquoantamaúonk matcheseonk.
4.9 Neit yeu wunanittuonk webe peyaum8 quoshqusausuonganit? asuh wonk matta quoshqusausegig? Newutche nussimun, wunnamptamóonk ogquoantamaúun Abraham wunnómwausseonganit.
4.10 Uttoh ogquoantamunas neit? mahche quoshqusausit, asuh asquam quoshqusauseg? matta mahche quoshqusausinneát, qut asquam quoshqusausit,
4.11 Kah attumunum kuhkinneasuonkane quoshqusausuonk, sampwenehettue kuhkinneásuonk nashpe wunnamptamóonk, ne ahtunkup asq quoshqusauseg, onk woh neh wut8shinneauh wame wanamptogig, tôhkônogque matta quoshqusauseinneau: wunnomwáusséonk woh ogquoantamauóog wonk
4.12 Kah woh wut8shinneauh quoshqusaúsuonk, matta webe nag quoshqusausitcheg, qut neg áoncheg wutánehtuonganit onamptam8onk n8shun Abraham; ne ahtunkup asquam quoshqusauseg.
4.13 Newutche ne ukquoshaumáonk, pish kutanskodtúhsin muttaok, matta wutáhtaoúun Abraham kah 8skánnemuneoh, nashpeu naumatúonk, qut nashpe wunnamptam8e wussamwenéhuwaonk.
4.14 Newutche neg ápitcheg ágwe naumatuonganit, ahtaúhettit, wunnamptam8onk tahn8cheyeu8, kah quoshauwaonk matta tohhentuppán8.
4.15 Newutche naumatuonk usseu musquanittuonk, newutche na matta adt naumatuonganinn8g na wanne panneusseonganinn8
4.16 Newutche nashpe wunnamptamóonkanú8, onk woh nashpeu kittaamonteánittuonkanú8, onk woh quoshauwáonk papáneyeú8 ut wame mukkiesit: matta webe nag wadtnaumatuonganitcheg: qut neg wonk ahtunkig wunnamptam8onk Abraham, noh wad8sheog wame.
4.17 (Neansukwhôsik kummahche ayeuunup wut8shimau monatash wutohtimoneash) neh wutogqunneunkqussinneuh wanamptauoncheh, God neh pámontamwáheunt nupp8óh: kah wesuonganukóntam nish matta ohtán8gish, onatuh ne óhtag.
4.18 Noh ayeuuhkóne annoausuonganit, wunnamptam ut annoausuonganit, ónk noh woh wut8sh?n ut monatash wutahtimóneash, neaunag nean8womukup, ne pish yáne keneechanog.
4.19 Kah matta n8chumwán8g wunnamptam8onk, matta natwanumóun nehenwonche wuhogkuh mahche nuppuk, nógqut pasuk8we kodtumwóhkog, asuh matta noh nap8m8uk wutôontomukomoh Sarai.
4.20 Matta papannúmm8 ukquoshaumuwaonk God, nashpe pann8wóhtam8onk: qut menuhke wunnamptam, sohsumwáheont God.
4.21 Kah pakodche wunnamptog, uttôh anukquoshauop wuttápenumun wonk ussenat.
4.22 Kah newajeh ogquoantamaúut wunnomwausseonganit.
4.23 Kah matta wussukwhosup wutche nagum nusseu, ne ogquoantamauónat.
4.24 Qut kenau[n] wonk, noh pish howan ogquoantamauut, wunnamptauogkut neh omohkinutche Jesu Kelordumun, wutch nuppunat.
4.25 Noh petakonómukup wutch nummatcheseonganash, kah wonk omohkeu wutch kussampwenéhhitteaonganun
5.1 Newajeh sampwenéhhunog nashpe wunnamptamóonk, n8nohkonnómun God, nashpe Nuppiahqutum8mun Jesus Christ
5.2 Nagum nashpe wonk nuppeyaúmun, nashpe wunnamptamóonk, yeu en kitteamonteanitteaonk uttoh apeóg, kah n8weekontamumun anoosinneat wussohsumóonk God.
5.3 Kah matta ne webe, qut wonk n8weekontamumun ut wuttammepunnaonganehtu, wahteaúog, wuttammepunaonk mánunnushúám8.
5.4 Kah manunnissuonk nuppahhontamwahukumun, kah pahkontamóonk, nuttannóushukqunan.
5.5 Kah annóausuonk matta nutakodchuwahukk8unan, newutche 8womoausuonk God wusseahhámun ut nuttahunonut, nashpe wunneetupanatamwe Nashauanit, noh ánumónteaógkup.
5.6 Newutche asquam manuhkéseog, kuhk8wáe aquompiyeuut, Christ nuppowónau matcheétowoh.
5.7 Newutche matta woh howan nuppowónoh sampweusseaen, ohnchikoh páguodche nuppowonau howane wansénitcheh.
5.8 Qut God waeenodtum k8womonuk8wonganún, newutche matcheseaenúog, Chr?st kenuppowónúkqun.
5.9 Neit anue m8cheke, mahche samwenehhunog nashpe 8sqheonk, n8wadchanitteamun wutch musquanittuonganit, nashpe nagum
5.10 Newutche áyeuwéhteaénueog n8nohteaunnómun God, nashpe wunnupp8onk Wunnaumonuh, ánue m8cheke, mahche wunnohteaog, n8wadchanitteamun nashpe uppomantamóonk.
5.11 Kah matta ne webe, qut wonk n8weekontom8unnómun God, nashpe Nuppiahquttum8mun Jesus Christ, noh nashpe nutattumunumumun nánauánittuonganun.
5.12 Newutche, neane nashpe pasuk wosketomp matcheseonk petukodtunk muttaohkit, kah nupp8onk nashpe matchesonk, kah nemehkuh nupp8onk nuhkuhkauau wame missinninnúog, newutche wame matcheséhettit.
5.13 Newutche, nô pajeh ut naumaauonganúuk, matcheseonk ohteau muttaohkit, qut matcheseonk matta nutúspunánuk8unan, asquam anaumatuonganunn8gkup.
5.14 Qut nupp8onk wutch Adamwáut onk nô pajeh Moses ut, nah wunnanauwunuh nag matta matchesegig neanagkup ummatcheseonk Adam, noh 8kukkinneasumunuh noh woh paont.
5.15 Qut matta neane matcheseonk, ne wonk yane nanowe mág8onk; newutche, wutch ummatcheseonk pasuk, monaog nupwéhettit: ánue onk yeu, kitteamonteanitteáonk God, kah mag8onk nashpe kitteamonteanitteáonk, nashpe pasuk wosketomp, Jesus Christ, ummishteauun en monácheg.
5.16 Kah matta neane nashpe pasuk matchesit, ne mag8onk: newutche mô wussittumóonk nashpe pasuk wutch awakompanáonk: qut nanowe ahquoantamóonk monatash matcheseongsh wutch sampwenéhittúonk.
5.17 Newutche, wutch pasuk ummatcheséonk, nupp8onk nanawunuk nashpe pasuk, anue onk yeu nag m8cheke attumunukeg kitteamonteánittuonk kah mag8onkane wunnumwausséonk, nag nánawunumwog ut pomantam8onganit, nashpe pasuk Jesus Christ.
5.18 Newajeh, nashpe pasuk matcheseonk, nuhkuhkom wame awakompanáonk: netatup nashpe pasuk wunnomwausseonk kitteamonteánitteaonk nuhkuhkauau wame missinninnuh en sampwenéhetuongane p[o]mantamóonk
5.19 Newutche, neyane nashpe pasuk wosketomp uppanneusseonk, monaog matcheseáhheoog: netatupe nashpe pasuk wunn8swétamóonk, monaog samweusseahheoog.
5.20 Kah wonk, naumatuonk petutteau, matcheseonk woh nano missi: qut matcheseonk náno mésag: kitteamonteanittúonk anue náno missi.
5.21 Onk woh neyane matcheseonk nanawunuk wutch nupp8onk: netatuppe woh kitteamonteanittuonk nánawunnuwom8uk nashpe sampweusseonk, en micheme pomantamóonk, nashpe Jesus Christ Nuppiahquttum8mun.
6.1 Neit toh woh nussimun? sun woh nutápimun ut matcheseonganit, onk kitteamonteanittuonk woh náno missi.
6.2 God quttitteaj, néenawun nap8agish ut matcheseonganit, toh woh nuttinne pomantamunán ne ut?
6.3 Matta k8wahteauomw8 neádtahsuóg kôdchessumweogish ut Jesús Christ ut, nukkutsumitteamun en wunnupp8wonganit.
6.4 Newajeh k8weeche pósekinnutteanan, nashpe kutchessumáonk ut wunnupp8onganit, onk woh neyane Christ omohkeáhheont wutch nuppunat, nashpe wussohsumóonk Wut8shimau, netatupe neenawun wonk woh nuppomushomun wuske pomantamóonganit.
6.5 Newutche moeu ohkehteaogkus ne ágqueneungquok wunnupp8onk, neenawun wonk nutogqunneungqussimun wutomohkeonganit.
6.6 Yeu wahteómuk, nunnukkoneayeumun weeche pummetunkuppónauónuh, onk woh wuhhogkuh matchet8onk pagwatauun, ne wutch n8che matta woh ken8swehtam8mun matcheseonk.
6.7 Newutche noh napuk, chippeu wutch matchesonganit.
6.8 Yeuyeu weeche nupp8wónogut Christ, pish wonk k8weeche pomantam8m8un:
6.9 Wahteaúog, Christ ómohkeahit wutch nupp8onk, matta wonk má nupp8, nupp8onk matta wonk wunnanawunuh.
6.10 Newutche ne nápuk, nupp8 ut matcheseonganit pasukqut, qut pomantog, pomantom8wonau Goduh.
6.11 Netatuppe ogquanum8k kuhhogkaôog wunnamuhkut napumuk ut matchesenat, qut pamontamuk ut Godut, nashpe Jesus Christ Nuppiahquttum8mun.
6.12 Matcheseonk newaj ahque nanaánonch ut nupp8e kuhhogkaout, onk woh ken8swehtamumw8 ne nanwekodtantam8onganéhtu,
6.13 Kah ahque nogquenum8k kuppómpohcháiyeum8ash panneusseongane auwóhteaongash en matchesenat, qut nogquegk Godeiyeu, onatuh yeug pomontogig wutch nuppunnat: kah kuppompohchaiyeum8ash onatuh sampweusseongane auwohteaongash en Godut.
6.14 Newutche matcheseonk matta woh kenanáwunuk8mw8, newutche matta kutappomw8 agwe naumatuonganit, qut agwe kitteamonteanittuonganit.
6.15 Tohkôeu? woh nummatchesemun newutche matta nutappemun agwe naumatuonganit, qut agwe kitteamonteanitteaonganit? God quhteihteaj.
6.16 Sunnummo k8wahteámw8, n noh anogqueônog wuttinninnumoh wunn8swehtunkqunat; kenaau noh wuttinnúmoh noh n8sweéhtauóg: uttoh en matcheseonganehtu en nupp8wonganit, asuh sampweusseonganéhtu, en samwpenéhettuonganit?
6.17 Qut God tabattantamauunaj kenaau 8tinninnúmunneat matcheseonk, qut yeuyeu ken8swehtamw8 wutch kuttahh8wóut, neahhennukkuhk8tomwuhteamuk, ne kohk8tomauunógus.
6.18 Neit kutchippenitteanaóut wutch matcheseonganit, neit kenaau 8tinninnumunneuh sampweusseonk.
6.19 Nussóim neahettit missinninnúog, newutche wunn8chumwésuonk keyaus8: newutche neane nogqunnumogkup kuppompohchaiyeum8ash 8tinninnumunneat niskeneunkqussuonk, kah matcheseonk, en matcheseonganit: netatuppe yeuyeu nogqunnum8k kuppompohchaiyeum8ash 8tinninnúmunneat sampweusseonk en wunneetupanatam8onganit.
6.20 Newutche kenaau wadtinneumit matcheseonk kutchippémw8 wutch sampweusseonganit.
6.21 Toh kittinnummeéchumim8us yeush wutche, nish yeuyeu waj akodchuógish? newutche yeush adtwohkukquoshik nuppóonk
6.22 Qut yeuyeu ch[á]pinnitteaog wutch matcheseonganit, kah wadtinninnúmut God kutahtomw8 kummeechummuongan8 en sampweusseonganit, kah naut wohkukquoshik micheme pomantam8onganú8.
6.23 Newutche wutonkquatunk matcheseonk nupp8onk: qut ummag8onk God, ne micheme pomantamóonk, nashpeu Jesus Christ Nuppiahquttum8mun.
7.1 Sunnummatta k8wahteaumw8 neematog (newutche nag nukkinn8nóog wahteunkig naumatuonk) naumatuonk nanauwunau wosketompuh nishahtepomantog?
7.2 Newutche mittamwossis woahsukkiit, noh kené[h]psu wasukut nashpe naumatuonk, nesohkepomantog: qut wasukkeh nupuk, noh ompeneau wutch wuttinnaumatuonganit wessuke[h].
7.3 Newaj wásukeh pomantamunit weetauomont onkatogke wosketompuh, pish hennau manúsquaaúsuénin: qut wasukeh nuppin[i]t, neit ch[i]pappu wutch ne naumatuonganit, newaj matta manusquaausuenúeg tohkonogque weetauomont onkatogke.
7.4 Newutche neematog, kenaau wonk kenupmw8 ut naumatuonganit, nashpeu wuhhogkuh Christ, onk woh k8weetauamomw8 onkatog, n noh omohkeahettup wutch nuppunnat, woh kuppaudtunnaunnonut meechummuonk ut Godut.
7.5 Newutche weyausuweog, 8wogkoúweongash, matcheseonk nashpeu naumatuonk anakausum8ash ut kuppompohchasuonganónut paudtum8ut meechumúonk en nupunat
7.6 Qut yeuyeu nuppohquohwhunnitteamun wutch naumatuonganit, kenuppenanónut ne kashpisséog, n8wowussumonanónut wuske nashaúonganit, kah matta negonne chahtippatonganit.
7.7 Neit toh kó pish nussimun? sun naumatuonk matcheseonganú8? God quhteiteaj: Nux, matta n8wahteó8p matcheseonk webe nashpe naumatuonk. newutche matta n8wahteó8p nanwekodtantamóonk, matta n8wogus naumatuonk ahque nanwekodtantash.
7.8 Qut mátcheetupanatam8onk tóh ut tapeneog nashpeu naumatuong, n8wogkouwehtunk nishnoh nanwekodtantam8onk, newutche wanne naumatuonganúnn8g matcheetupanatam8onk nupp8m8.
7.9 Newutche nuppomantamup wanne naumatuonganinn8g pasukqut, qut naumátuonk paaum8uk, matcheseonk pomantam8m8, kah nen nupup.
7.10 Kah naumatuonk waj pomantam8onganú8k, namteup waj nuppumuk,
7.11 Newutche matcheseonk tápeneog wutch naumatuonk, nutas8kekomukqun, kah ne nashpe nushhukkqun.
7.12 Newajeh naumatúonk wunnetupanatamweyeuit, kah wuttinn8waonk wunnetupanatamw[e]yeu8, sampoi kah wunnegen
7.13 Sun neit ne wunnegik, nupp8onk nutayimunkqun? God quhteiteaj, qut m[a]tcheséonk woh pahkeneun[k]qu[o]d match[e]seonk, ayimunkquéón nupp8onk nashpe ne wanégik: onk woh matcheseonk nashpeu naumatuonk ahche matchet8m8.
7.14 Newutche n8wahteomun, naumatuonk nashauanitt88, qut n8weyausu, newutche magun nuhhog agwu matcheseonganit.
7.15 Newutche ne áseh matta nuttapeneamun, newutche uttôh kodusse, matta nutussein, qut toh sekeneam, ne nutussen.
7.16 Neit usséon toh woh matta á[s]eu, nuttápeneau naumatuonk, ne in wunnégen.
7.17 Neit matta neen ne nutussein, qut matcheetupanatamóonk ne appehtunkqueh.
7.18 Newutche n8wahteoh matta wanegeninn8g nutappéhtunk (nuttauwuttam neyausut) newutche kodtantamóonk nutappéhtunk, qut ussenat ne wanegik matta nummiskom8un.
7.19 Newutche ne wanegik kodusseh, matta nutussein, qut ne machuk matta kod usseu, ne nutussen.
7.20 Yeuyeu usseon matta ne kod ussee, matta nen nutussein, qut matcheseonk, ne apehtiit.
7.21 Neit nummiskau naumátuonk, kodwunneséon, machuk nutapéhtunk,
7.22 Newutche n8weekontam wuttinnaumatuonk God, nuttinnomuninnúut.
7.23 Qut onkatuk nunnaum naumatuonk ut nuppompuhcháiyeumut ayeuuhkonau wuttinnaumatuonk nuttah, kah nuppás8k missinnainneat en wuttinnaumatuonganit matcheseonk, ne ohtag nuppompuhchaiyeumut.
7.24 Woi neen nishkeneunhque wosketomp howan nuppohquohwhunuk, yeu wutch wuhhogkat nupp8onk?
7.25 Nuttabuttantamau God, nashpe Jesus Christ Nuppiahquttum8mun: neit, nashpe nuttinanatam8onk n8sweetam wuttinnaumatuonk God: qut nashpe n[e]yaus wuttinnaumatuonk matcheseonk.
8.1 Newutche yeuyeu matta nag awakompanáog apéhtauoncheg Christ Jesus: matta nag asuhkomógig weyaus, qut asukauóncheg Nashauanitto.
8.2 Newutche wuttinnaumatuonk pomnntamóe Nashauanitto ut Christ Jesus, nuppohquohwhunuk wutch wuttinnaumatuonganit matcheseonk kah nupp8onk.
8.3 Newutche ne naumatuonk matta aseik, newutche n8chumwi nashpe weyaus; God an8nont nehenwonche Wunnaumonuh; ut ogqunneongqussuonganit matchetupana[t]amwe weyausut, kah {nashpe saphaus[u]onk} wutche matcheseonk, awakompanau matcheseonk ut weyausut,
8.4 Naumat[u]e wunnomwayeuonk onk woh pakodche nnih ut kuhhogkanónut, matta asuhkom8og weyaus, qut asuhkauogkut Nashauanit.
8.5 Newutche neg anogquiitcheg weyausiyeu, nag missantamwog nish wadtomaogish weyausut, qut neg anogquiyeuutcheg Nashauanitt8ut nish wadtomaogish N[a]shauanitt8ut.
8.6 Newutche missantamunat weyaus, ne nupp8onk, qut missánumónat Nashauanit, ne pomantamóonk kah wunohteaonk.
8.7 Newutche weyausue missantamóonk, ne wútayeuuhkonukqun God, newutche matta agwehtam8mun8 wuttinnaumatuonk God, kah wunnamuhkut matta woh nano,
8.8 Neit nag ápitcheg weyausut, matta woh wussikketeahouóog Goduh.
8.9 Qut kenaau matta ápeógish weyausut, qut ut Nashauanitt8ut, wunnashauanitt8moh God appéhtunkqueóg. Yeuyeu, matta howan ápehtunk8k wunnashauanitto Christ, matta neh wuttaiheuh.
8.10 Kah Christ appéhtunkqueóg, muhhog nupp8, newutche matcheseonk: qut Nashauanit pomantamóongganú8, newutche wunnomwausséonk.
8.11 Wunnashauanitt8moh neh omohkinukqutche Jesus wutch nuppunat, appehtunkqueóg: noh omohkinont Christ wutch nuppunat, noh pish pomantamwaheau nupp8e kuhhogkauh, nashpe Nashauanit neh apéhtunkqutche.
8.12 Newutche nematog, kenawun ken8namontukquahwhutteamun, matta en weyausut, ne pomantamunat neyaunag weyaus.
8.13 Newutche ne en nuppomantamóg neyaunag weyaus, pish kenupm8, qut nashpe Nashauanit, nóhtauóg wutusseongash muhhog pish kuppomantamumw8.
8.14 Newutche neadtahshe sagkompagunit nashpe Wunnashauanitt8moh God, nah wunnaumónuh God.
8.15 Newutche matta kutattumunnómw8 missinnôeu Nashauanit wonk wabesinneat: qut kutattumunnómw8 wunnaumónakônittúe Nashauanit, noh nashpe nuppeantamunnan Abba n8shun.
8.16 Nashauanit nagum weechewauwau Nashauanitt8munnonoh, neenawun 8nechaneat God.
8.17 Kah mukkiesuwéog, neit kenompenuomun, wunnompenúaenúmoh God, kah k8weeche nompenuwomomun Christ, weeche wuttammepunómogkut, onk woh k8weeche sohsum8wónoun.
8.18 Newutche nuttogquoantam wuttsmmepunnaongash yeuyeu, matta neyanantam8unash ne sohsum8onk, ne pish naeetunkqueog.
8.19 Newutche menuhki ukkodtantamóonk ne kesteaumukup, pahtau nahtuhkonat wunnaumonuh God.
8.20 Newutche ne kesteaúmukup ayimun wutogwetunkqunat tahn8cheyeú8ut, matta kodtantamwaeu, qut newutche yeuoh ogwéhtauont en annowóhsinneat:
8.21 Newutche noh keshéamukúp pish wonk pohquohwuttaúun wutch missinnaineat en anninnowonganit: en sohsumówe wutchippiyeuonganit wunnaumonuh God.
8.22 Newutche n8wahteómun nish noh ôaas owohkóntowau, kah ohukquonumm8we néechau môáeu, onk yeu pajeh.
8.23 Kah matta webé nah, qut kenawun wonk, nish ôhtóm8úgish negonne ummeechummuongash Nashauanit, kenawun wonk kutaúwohkont8wámun ut kuhhogkanónut, pahtauog wunnaumonahuwaonk, ne pohquohhunaonk kuhhogkan.
8.24 Newutche n8wadchanitteamun nashpe ánnoaúsuonk: qut annooúsuonk ne nógquok, matta annoaúsuonganunnoh, newutche wosketómp ne nag, tohwutch annaúsit.
8.25 Qut annoaúseog ne mat naumóog, neit kumm[a]nunne pahtauwunnan.
8.26 Neyane, Nashauanit wonk áninnumwóntog nunn8chumwésuonganun, newutche mat n8wahteauómun teaguas woh paantamwóntamog, ne woh aséog: qut nagum nashauanit kuppeantamwanshukqun nashpe auwohhám8ongash, nish matta woh a8mugish.
8.27 Kah noh natinneakontog metahhash, wahteuh ne ahhunanatag nashauanit; newutche peantamwanshau waneetupanatamunutcheh, neyaunag wuttinanatám8onk God.
8.28 Kah n8wahteómun, wame teanteaquassinish moe anakausúm8ash wutche wanegik, neg womononcheg Goduh, nag weekomutcheg, neyaunag wutahcheweséonk.
8.29 Newutche yeuhhog nego[n]ne waheumpuh, kah wonk negonne nah ukkehtimuh unnéh[h]eonaout neanussinit wunnaumonuh, noh woh mótammeginneut ut kenugke monacheg weemattinneunk.
8.30 Ongkouwe wonk, yeuh negonne kahtimumpoh, néh wonk 8weéhkomuh: kah neh wéehkumoncheh, neh wonk wussampwenéheuh, kah neh sampwenéhheoncheh, neh wonk wussohsumwaheuh.
8.31 Neit tohwoh nussimun yeush wutche? God weech8humogkut, howan ayeuhkonukqueog?
8.32 Noh matta wohquanumunk nehenwonche wunnaumonuh, qut upponónat wutche kénawun wame: uttoh woh wuttin m• uninnumunkuqnan wame teanteaquassinish weeche nagum.
8.33 Howan woh adtashpunahteadt ne teag God pepénogish? noh God sampwenéhteunk
8.34 Howan noh awakompananukqé[o]g? noh Christ napukup, nux, m8cheke omohku wonk, noh apit wuttinnohkôunit God, noh paantamwanshhúkqueog.
8.35 Howan pish kutchippununkqun wutch wómonónat Christ wutamanatamóonk quehquenauánumóonk, asuh weskehuwaonk, asuh mahshagquodt, asuh poskissúonk, asuh ut nukquodtut, asuh togkodteg?
8.36 (Neansukwhôsik, newutche ken nunnushitteámun qunnekesuk, kutogquanumitteámun neyane sheep woh nushit.)
8.37 Matchaog, yeush ut wame, neenawun ánue onk sonkausuaenúog nashpe nagum womónukquéog.
8.38 Newutche m8hche nuttinnántam, matta nupp8onk ásuh keteáonk, asuh angelsog asuh kéhchu piahquttumwaenuog, asuh menuhkósuongash, asuh nish yeuyeu ohtagish, asuh nish paaum8gish.
8.39 Asuh quaquónohquokish, asuh mam8nôagish, asuh onkatuk oáas, matta tapenum8mun8ash kutchippunnukqunnánonat, wutche k8womunnúk8onganunnóonut God, ne nashpeu Jesus Christ nuppiahquttum8m.
9.1 N8nomwam ut Christut, matta nuppann8wam, nummetáhhannitt8 n8waúwaónuk, nashpe wunneetupanatamwe nashauanit.
9.2 Nummishetuhkéqun, kah nagwutteáe nutuhquanum ut nuttahhut.
9.3 Newutche woh nukkodchipeiyeu wutch Christut, wutche neemattog, nuttinonkumóog neyaunag weyaus.
9.4 Neg Israelitsog, neg wadchéayeuutcheg wunnaúmonahkonaout, kah sohsumóonk, onk wonn8waongash, kah wuttinnumauwáonk naumatuonk, kah waússumaonk God, kah quoshaúaongash.
9.5 Neg wut8shinneunk, kah wutche nashpe weyaus Christeú8, noh aneukausit wame, Manit micheme wunnieu. Amen.
9.6 Matta anantam8on, wuttinn8waonk God matta nag 8nenéhukk8unneau: newutche matta nag wame Israelitsog, neg aitcheg Israel.
9.7 Asuh newutche noh 8neechaneuh Abraham, matta nag wame neechanog: qut ut Isaakut pish hennaog keneechanog.
9.8 Unne, neg neechánnutcheg ut weyausut, noh matta 8neéchannéinuh God: qut wunneecháneunk ut quoshaúaonganit, yeug ogquánuanumóog neechánit.
9.9 Newutche yeu quoshaúmuae kutt8wonk yeu ahquómpak pish nuppéyam, kah Sara pish wunnaumónaeu,
9.10 Kah matta ne webe, qut Rebekah wompoquait nashpe pasuk, nashpe n8shun Isaak.
9.11 (Newutche mukkiog ash nékeekig, kah ash wanesékig, asuh matchesekig, ummissantamúonk God, neyaunak uppepenamóonk woh menehtikompohteau, matta wutche anakausuongash, qut newutche noh weéhkomont.
9.12 Nah wuttinuh, mohtommégit pish 8tinnúmunneuh peississut.
9.13 Neansuk8whôsik, Jakob n8wómun, Esau nussékeneeau.
9.14 Toh koh pish nussimun? sun mat sampwéusseu God? God quhteahteaj.
9.15 Newutche unnop Mosesoh nummonanum noh woh monanumog, kah nukkitteamonteanum noh woh kodtumonteanumog.
9.16 Neit, matta noh nashpe anantog, asuh matta noh nashpe quógquit, qut nashpe God noh monanteadt.
9.17 Newutche wussukwhonk unnau Pharohuh newutche yeu waj ómohkinun, onk woh nunnahtuhkonat nummenuhkesuonk ut kuhhogkat, onk n8wesuonk woh wahteauwahuon pannuppu wame muttaóhket.
9.18 Newajeh monanumont ne woh monánumoncheh, kah ne woh anántogeh umménuhkéheúh.
9.19 Neit woh kuttisseh, neit tohwhutch wutchemukquéog? newutche howan woh wadtaméhteunk wuttenántam8onk?
9.20 Matchaog qut woi wosketomp, howan ken nahtinneahkonat God, ne kahkénauwehtaúmuk woh wuttukqun noh kezteunk, tohwutch yeu nehhean?
9.21 Ahk8kuhteaenin sunnúmatta nanawunóou man8nskuh, newajteunk, ayim pasuk wisk quttiantamunat, kah onkatog mishanántamunneat?
9.22 God anántog wunnáhtukónat ummusquanittam8onk, wahteauwahuonat ummenuhkesuonk, uttoh ne mukk8naont nashpe m8cheke sepepahtsuonk, ne woh áttumunumunutcheh musquantamoe wisquásh neg ánhitcheg en paguánúonk.
9.23 Onk woh wahteauwahuau weenaeétue wussohsumóonk ut attumunukeg monanegane wisquash, neh negonne quoshauwehtauóhpoh en sohsum8onganit.
9.24 Neenawun wehkomúnagish, matta webe Jewsog, qut wonk Gentilsog.
9.25 Ne wonk an8wop Osee, Nag pish nuttéhenôog nummissinninnúmog, neg mat wámissinnúmeoneg, koh n8womoneg, noh mat womonóont.
9.26 Kah pish nnih, na ut unnutup, Mátta kenaau nummissinninnúmog, na ut pish hennóneau, wunneechanoh pomantamóe God.
9.27 Esayas wonk mishont8wau, papaume Israel, Onk ohnch neadtahséhettit wunneechanoh Israel onatuh kehtahhanne nágkoch, ogguhsuog pish wádchannon.
9.28 Newutch noh pish pakodchteau usseonk & wuttiukqussumun en sampweusseonganit, newutche tiuhque usseonk pish ussu God muttaohkit.
9.29 Kah nean8wop Esayas negonáeu, Sontim ut Sabboth, matta nukkodtum8gis wuskannem, woh keyáneyeu8mun Sodom, kah woh kutogquéhetteamun Gomorraut.
9.30 Ne?t toh kó pish nussimun? Gentilsog matta ásukam8gig wunnomwausseonk, nag tohqunnumwog wunnomwausseonk, ne wunnomwausséonk, nashpe wunnamptamóonk.
9.31 Qut Israel neg asukogig wunnomwae naumatúonk, matta m[a]skomoóg naumatuongane wúnnomwausseonk
9.32 Tohwutch? newutche matta nashpe wunnamptamúonk: qut neyane nashpe naumatue wutusseóngash, newutche togkussittassunwog togkussittassum8ongane qussuk.
9.33 Neansukwhosik, kusseh, nuppónum ut Sion togkussittassunóe qussuk, kah qussukquane wuttamhuwaeu, kah howan wunnamptauont, matta akodchu.
10.1 Neematog, ne nuttahhe kodtautamôonk, kah nuppeantamauáonk God wutche Israel, onk woh wadchanóog.
10.2 Newutche nag n8wauwaontamauóog, ahtoóg zeale wutch God ut, qut matta neyaunag wahteauonk.
10.3 Newutche nag matta wahteaúhetteg wussampwenahuwaonk God, kah wéogkéhteauwehettit nehenwonche sampweusseongan8 menuhketeauunat, matta agwehtamoog wussampwenehuwáonk God.
10.4 Newutche Christ ukqueéyeu8 ut naumatuonganit, wutche sampwenehettuonk, en nish noh pasuk wanámptog.
10.5 Newutche Moses woshwunum naumatue sampwenehuwáonk wosketomp yeush asechish, pish nish wunnashpe pomantamunash.
10.6 Qut sampwenehettuonk nashpe wunnamptamóonk, yeu wussin, ahque n8wash ut kuttahhut, Howan kohkuhqueit en kesukqut? n ne, wunn8tuwonnonat Christoh wutch ongkoue.
10.7 Asuh howan wómussut en m8nóiyeuut? n ne, sohh8wunnônat wonk Christoh wutch nuppunnat.
10.8 Qot toh n8wau? Kutt8wonk pas8sukonk, ut kutt8nut, kah ut kuttahhut, ne kutt8wongane wunnamptam8onk, ne kohk8tomwehteaog.
10.9 Samp8waan ut kutt8nut piahquttumwe Jesus, wunnamptaman ut kuttahut, God wutomohkináonk wutch nuppunnat, woh k8wadchanit.
10.10 Newutche nashpe metah wosketomp wunnamptog en sampwenehtuonganit; kah nashpe met8n samp8waonk ayimun en wadchanittuonganit.
10.11 Newutche wussukwhonk n8wom8 wuttinnaiin howan wunnamptauont, matta akodchu.
10.12 Newutche matta pén8womáun8h nashaúwe ut Jew kah Greek, newutche noh paohquttuk wame, weenaeekhuau wame neh weehquetamunkqutche.
10.13 Newutche wuttinnaiin howan wéhquetuk 8wesuonk piahquttuk, noh wadchanau,
10.14 Toh woh wuttinne wéhquetumuóneau, matta wunnamptauáhetteg? kah toh woh wuttinne wunnamptauóneau, neh mat n8tamwehhettegeh? kah toh woh wuttin n8tamunneau matta kuhk8tumwéhteaenúunn8g
10.15 Kah toh woh hen kuhk8tomúhkon, matta an8nittumuk? neansukwhôsik, Uttoh n8wunnegen wusseet8oash neg kohk8tumuhteacheg wunohteae wunnussetongquot, kah paudtunkeg weekontamóe wunaunchem8kaongash nish wanegukish.
10.16 Qut matta wame n8sweetumaog wunnussetongquot, newutche Isayas n8wau, Nuppiahquttum8mun, howan wanamptog nukkuhk8tomwehteáonganun;
10.17 Neit, wunnamptam8onk nashpeu n8tamóonk, kah n8tamôonk nashpe wuttinn8waonk God.
10.18 Qut nen nussim, Sunnummatta n8tamóog? Nux wunnamuhkut, ne wadtauatonkqussuonk wamushaum8 ohkeit, kah ukkutt8wongash wohkukquoshik muttaok.
10.19 Qut nussim, Sunnummatta Israel 8wahteau8unneau? negonne Moses n8wau, Kitteunk8wahunnumw8 nashpe nag matta másinninnuékeg, kah nashpe mattammágwe wutohtimoin k8ch m8sqhennunneau.
10.20 Qut Esayas menuhkesu, kah n8wau, Nag namhukquog, mat nátinneahwhégig, nag wahteauwaheópanneg, neg mat nat8mégig.
10.21 Qut unnau Israeloh, Qunnukkesuk nussumogkinnum nunnutchegash nogque pann8wohtogig, & panneitcheg missinninnúog,
11.1 NEeit nussim, sun God pogkenau ummissinninnumoh? God quhteiteaj, newutche neen wonk Israelite wunneechanoh Abraham, wutchippán8wonk Benjamin.
11.2 God matta pogkenau ummissinninnúmoh neh negonne wáheumpoh, sun matta k8wahteau8mw8 toh án8wom88g 8sukkuhwhonk Elias? uttoh án ayeuuhkone peantogeh Israel, n8wau,
11.3 Nuppiahquttum8m, nag nusháog kenohtompeantogómoh, nag kutahwhóog kutaltarumoh, kah nunnusse nukkonit, kah nukkódtinneanukquog.
11.4 Qut toh wuttin namp8hamauoh God? N8wádchanumau nuhhog nesausuk tahshit muttannonganogkussuog wosketompaog, nag mat apesittukqsin8gig Baal.
11.5 Neit neane wonk yeu ahquompak nawhutche ashpumappuog, neaunag, kitteamonteanitteae ukquoshae pe[p]énamóonk.
11.6 Kah nashpe kitteamonteanitteaonganú8k, neit matta nashpe anakausuonganinn8: newutche neit kitteamonteanittuonk matta kitteamonteanitteaonganinn8, qut nashpe anakausuonganú8k, neit matta nashpe kitteamonteanitteaonganinn8, newutche neit anakausuonk matta anakausuonganinn8,
11.7 Toh koh neit? Israel matta namehtea8 ne ná[t]inneahog, qut neg quoshae pepénauwutcheg nag namehteauog kah onkatogig pogkenúmw[a ]eaog.
11.8 Neansukwhósik God nah wuttinnumauoh kodtukquom8e nashauonk, wuskesukquash woh matta naum8munn8ash, kah meh[t]auogquash woh matta n8tam8mun8ash yeu pajeh yeu kesukok.
11.9 Kah David n8wau, Wuttableumm8 ahpéhannuudj, kah puttahhummuonganuudj; kah togkussittatsumm8unnúudj kah ne wutongquatunkanum8wehhettich.
11.10 Wuskesuk88ash pohkeneaj, onk woh mat naumóog, kah nauwánumwuhhettich uppusquan8 nagwutteaeu.
11.11 Neit nussim, nag togkussittassunwog woh ukképshonáoont? God quhtehteaj: qut nashpe uppinshaongan8 wadchanittúonganú8 ut Gentilsut, onk woh m8hm8skomóog en teonkawonkanit.
11.12 Yeuyeu ukkepshaongan8 weenaeetuonganú8k muttaohkit, kah 8wawonuongn8 weenauweetuonganú88k Gentilsut? uttoh pish nne m8cheke numwameechumméhettit.
11.13 Newutche kukken8numw8 Gentils, newutche neen Uppostleúm8oh Gentilsog, nummishteoh nutannohsuonk.
11.14 Tohneit toh usséan woh numm8m8sqheoog neyane ussenat, neg áwámogig, kah woh nawhutch n8wadchanóog.
11.15 Newutche nag pogkenaongan8, wunnohteahuwóm8 muttaohkit: toh pish n nih wutattumunnum8ongan8? pish pomantam8onganú8 wutch nuppunat.
11.16 Newutche kakenúmunneash wunneetupanatamweyeú8uk, kah musseu wonk, kah wadchábuk wunneetupanatamweyeu8k, neit wonk wutuhqunash.
11.17 Kah nawhutch wuttuhqunash pohshunk, kah ken touóhkomukque oliveóhtug, ne kupponittean neohtagkup, kah kenugke nag náhk8tahtoh wadchabuk, kah 8nog8onk oliveóhtug.
11.18 Mishkomuhkon wuttúhqunog, qut mishkómat, matta kutashinnum8 wadchábuk, qut k8wadchaubukin.
11.19 Neit woh kussim, Wuttúhqunash pohq[s]hopash, onk woh nunnompenit.
11.20 Nenaj, newutche uppann8wohtamongan8 nag poksháog, kah kenashpekompau wunnamptamóonk, ahque matteanteash, qut wábesish.
11.21 Newutche God matta qusséhteau8g nehenwóntetúhqunash, wabesish ishkont matta kukqushukou.
11.22 Kuhkinneash yeuwutche 8neet8wonk kah wutonkquenehuwáonk God, kah kepshúhpanneg, mat qusséheaongan8; qut nogque kuhhogkaeieu wunneetuonk, nagwutteanuman 8neétuonk: matta nenan8g, pish kuttummehtáwhut.
11.23 Kah nag wonk, matta nagwttteanumóhetteg uppann8wohtam8ongan8, nag pish ne ponóneau: newutche God tapenum wonk na upponónat.
11.24 Newutche tummehtahwhunnúmuk touohkomukque oliveóhtugqut, kah kuppónit, pannein neyániéa[n], wunne-oliveóhtugqut, uttoh pish en m8cheke yeug nehenwontetuhqunnúutcheg, pish ponóneau nehenwonche wut-oliveóhtugqut.
11.25 Newutche neematog, matta kuttinánumunn8mw8 as8tuontam8k yeu siohkok (ishkont k8woweénauánumomw8 kuhhogkaóuh) menéhketeahháonk chippeu peyaum8 Israel, ná pájeh wunnumwaméechummuongan8 gentilsog petatteam8.
11.26 Kah neit wame Israel pish wadchanau, neansukwhosik, ná pish 8tsohhamun Sion pohquohwhunnuaénin, kah pish qushkeontam ummatcheséonk Jakob.
11.27 Kah yeu n8n8wáonk nag wutchu, amaúnumon ummatcheseongan8.
11.28 Papaume wunnussetongquot, neg matwaog wutche kenaau; qut papaume quosháe pepénomóonk, nag womonóog wutche 8sh8oh.
11.29 Newutche ummag8ongash kah k8wehkomukk8onganun God, matta aiuskoianatam8.
11.30 Newutche neyane kenaau noadt matta k8namptauómw8 God, onk ohnch yeuyeu keneemunnumw8 monaneteaonk, nashpe nag uppann8wohtam8ongan8.
11.31 Netatupe yeug wonk matta wunnamptamóog nashpe kummonaneteaonk nag wonk woh neemunnumwog monanéteaonk.
11.32 Newutche God ummoáe kuppáhwhôh ut pann8wohtamunat, onk woh nah ummonánumoh wame.
11.33 Woi m8nôi 8weenauweetue waantamóonk kah wohwohtam8onk God! uttoh ne siohkohteau 8sittum8ongash! kah ummayash matta namehteau8unash.
11.34 Newutche howan wahteunk wuttenantaóonk Lord, asuh howane kóhketaúont.
11.35 Asuh howane negonne áninnúmauut, kah pish wonk wutonkquottauónuh.
11.36 Newutche noh wutchu, & nashpe nagum & wutche nagum nish wame teanteaquassinish: neh sohsum8ónoncheh micheme. Amen.
12.1 Newutche k8wehquetumonumw8 neematog, nashpe ummónaneteaongash God, mag8k kuhhogkaoog, ne pomantamwae sephausuonk, wunneetupanatamwe tapeneunkquot ut Godut, k8nomae waussummuaonk.
12.2 Kah ahque ogqueheuk kuhhogkaóog yeu muttaohkit, qut pen8weneunkqussek nashpe wuskehteaongane k8wohtam8ongan8, woh kukqutchteomw8 uttoh en wunnegen, tapeneungquot, kah pannuppe pohkoi wuttenantamoonk God.
12.3 Newutche nuttin, nashpe kitteamonteanittuonk ne anumiimuk, nish noh wosketomp kenugke kenaau, ahque ogquanumonch howan wuhhogkuh ánue ne aniit, qut mánunne unnantaj, neyane God aninnumauont nish noh pasuk8 ukquthúmm8e wunnamptamóonk.
12.4 Newutche neyane númm8cheke nússimun pasuk muhhogkat, kah nishnoh nússuonk matta né nan aninnohsuonk.
12.5 Netatupe neenawun m8naog, pasuk88 nuhhogka[n] ut Christ, kah nishnoh pasuk nuppompu[h]chasuonatimun.
12.6 Neit o[h]tóog nehtóntauongash, puhpén8wodtash neyane kitteamonteanittuonk ne anúmauúnog: kuhk8tomwéhtéamuk, kuhk8tomwehteadtuh neyane quttuhwhôsik k8namptam8onganun.
12.7 Aninnohseog, aninnohsittuh, asuh kuhk8tomwéhteadt, kuhk8tomwéhteaj.
12.8 Wussikketeam8wadt, wussikketeám8waj, noh maguk, quohquaque ussitch: noh nananuwadt, menuhke ussetch: noh monáneteadt, weekontamwe ussitch.
12.9 K8womonittuonk- ahque eióntogkaj: jishontam8k ne machuk, mosogquehtam8k ne wanégik,
12.10 Womóausue womonitteg, nashpe weemattúe womoausuonk: quttiánittinneat quttianittegk.
12.11 Ahque sa[s]ageneám8k anakausuonganit, kussopiteaj kenashauonk waussumóg Lord.
12.12 Weekontam8k ut annoausinneat, manunnussek ut wuttammepunnaonganit, nagwutteae menuhke peantam8k.
12.13 Ch[a]chapenum8k quenauhukqutcheg waneetupanatogig: weekontamwe keahteomegk.
12.14 Wunnánumók nag woskhikqueógig, wunnánumók kah ahque mamatcheunok
12.15 Weekontamm8un8k neg weekontogig, kah mauunnitteaunsh8k neg maugig.
12.16 Tatupanatam8uttegk, ahque missontam8k môgagish, qut tapanatam8k nish papéasikish, ahque waantam8k ut nehenwonche kuttenanatam8onganit.
12.17 Ahque onkqutok howan machuk wutch machuk: quoshaeitam8k sampwagish, ut anaquabhettit wame missinninnuog.
12.18 Woh unnag, neanohque tapenumóg, wunnohteae weechayeum8k wame missinninnuog.
12.19 Womonógish, ahque án8tók kuhhogkaóog, qut amaeihtamok musquanittamóonk, newutche wussukwhosu, Ann8táonk nuttaihe, & neen nutann8tau, n8wau Lord.
12.20 Newutche kummatw8m kodtupwut, assam, kohkutt8g, wuttattamweh. Newutche ne ussean, kukkittonkquttoh mohkohsaash uppúhkukqut.
12.21 Ahque sohkongqush máchuk, qut sohkash machuk nashpe wanégik.
13.1 Nish noh ketea[h]ogkou agwe[h]tauonch matikkénutcheh: Newutche matta matikkén8wonganunn8 qut wutche Godut ne matikkén8wongash ukkuhkenumunash God.
13.2 Newutche howan á8hkontog matikkén8wonk, ayeuuhkontam 8nohtoonk God. kah neg ayeuhkontogig, pish attumunnumwog en wuhhogkaóut onkapunnaonk.
13.3 Newutche nanánuacheg matta wabewehteauóog wutch ne wanégik, qut wutch ne machuk. Sunnummatta k8wabesuóntam8 missugken8wonk? ussish ne wánegik, kah nenan k8ch waeenómittean.
13.4 Newutche neh wuttinnumoh God wutche ken wutche wanegek: qut ussean ne machuk, wabesish, newutche matta tahn8che tohshinnum8 togkodteg: newutché neh wutt?númoh God: an8toánshuhteaénin, wussokanumauun musquanitteáonk neh matchesenutcheh.
13.5 Newajeh móhche ogwehtamóg, matta webe wutch musquanittuonk, qut wonk wutch metahhannit.
13.6 Newutche, yeu waj kutompeteamw8 wonk; newutche noh wuttinnúmoh God, nagwutteae weogkehteauun yeu nán.
13.7 Newutche aninumók nishnoh pasuk ne sampwohtunk: ompwunók noh woh ompwunóg; mounnúmok noh woh móunnumauog: qushúk noh woh quoshóg, qutttianumok noh woh quohtiánumit.
13.8 Ahque toh unnontukquáwhutteg webe womónittuonk, newutche noh womonont onkatogane, pannuppe ussu unnaumatuonk.
13.9 Newutche yeu, Mamussekon, Nushehteáhkon, Komm8tuhkon, Pann8wae wauwouhkon, Ahchuwontogkon, asuh onkatog unnaumatuonk, yeu ut wamohteau yeu unn8waonk, Womoaus ketatteamong neyane kuhhog.
13.10 Womoausuonk matta matchenéhheaou wetatteamonguh: newuche womoausuonk pannuppe ussu naumatúonk.
13.11 Kah yeu, wahteauôg neahquompak p?uhsukeyeu8 ne woh adt8hkémuk: newutche yeuyeu k8wadchánitteaongaun paswóhteau, onk neit kutchu wunnamptamog[.]
13.12 Nuhkon nóushin, kesukod paswóhteau, newutchu pogketammuttuh pohkenai anakausuongash, kah hogqútteuh wequae ukkésauwaméonk.
13.13 Pomushádtuh sámpweussénat, onatuh kesukodáeu, ahque nanwonnúmutteuh, asuh kogkeussippámutteuh, ahque weetomóntuh mittamwossissog, asuh nanwunn8dsquaádtuh, ahque penuwanittitteuh asuh mishánánittitteuh.
13.14 Qut hogk8k Lord Jesus Christ, kah ahque quoshweehtam8k weyaus, ussenat ummatanatam8ongash.
14.1 Noh n8chumwesuontog wunnamptam8onk, attumun8k, webe matta en chananatamwe weogquttam8onganit.
14.2 Newutche pasuk ne wunnamptam, woh wame unné meetsu, onkatog noh n8chumwésit, meechu wunnepogquash.
14.3 Noh meetsit, ahque mishonónumonch neh mat meetsinegeh. kah noh mat meetseg, ahque wussumonch neh meetsinutcheh: newutche God wutattumunúh.
14.4 Howan ken wasumadt onkatog wuttinnúmoh? neepau ut nehenwonche wussontimomut, asuh kepshau: nux, pish neepauwunau, newutche God tápenum wunneepauwéheónat.
14.5 Pasuk wosketomp wutt8wontam pasuk kesuk ánue & onkatog, onkatog wuttátuppe wutt8wontamunash nishnoh kesukod; nishnoh wosketomp tapantaj ut nehenwonche wuttenanatam8wonganit.
14.6 Noh wadt8wontog kesukod, 8t8wóntamaúun Lord: kah noh matta wadt8wóntam8onk, kesukod, en Lordut matta 8t8wóntam8un. Noh meetsit meetsu ut Loráut, newutche tabuttantamauau God; kah noh mat meetseg, en Lordut mat meetsu, kah tabuttantamauau Goduh.
14.7 Newutche matta howan neenawun pomantam8wonóou wuhhogkuh, mah matta howan nupp8wonóou wuhhgkuh.
14.8 Newutche pomantamog nuppomantam8wóunomun Lord, kah nupp8og, nupp8wonómun Lord, newutche pomantamog asuh nupp8og, neenawun wuttaiheuh Lord.
14.9 Newutche yeu nogque ut, Christ nupp8, kah ómohkeu, kah wonk keteau, noh woh piahtimau naneeswe nápunutche kah pamantamunútcheh.
14.10 Qut tohwhuch wussumadt keemat? asuh tohwhutch matta toh en tupanumóadt keemat? pish wame keneepómun anaquohtag 8sittum8wáe appuonk Christ.
14.11 Newutche whussukwhôsu nean nuppomántam n8wau Lord, nish noh mukkittugk pish nauwaeihtunk: kah nish noh meenan pish samp8wau ut Godut.
14.12 Neit nish noh howan kenawun, pish namp8hamwánshuh wuhhogkuh ut Godut.
14.13 Newutche ahque wonk wussúmuttitteuh: qut m8cheke yeu unnantam8k. ahque howan ponitch togkussittassunóonk, asuh ut toh woh adt mushkauussinit ummayut weematoh.
14.14 N8wáhteóh, kah m8cheke nuttenántam nashpe Lord Jesus, matta teaguas nishkeneunkquodtinn8 nusseu qut noh wadt8wontog teaguas nishkeneunkquok, nishkeneunkquodtinn8 wuhhogkat.
14.15 Qut keemat wuttámteunk kummeetsúonk, matta k8wómoausúe pomushoh: ahque noh áwakômpanus, nashpe kummeetsuonk ne Christ náp8wonúhpoh.
14.16 Neit k8nét8onk ahque matchetámunach.
14.17 Newutche wuttahs8tamóonk God, matta meetsuongann8 kah wuttattam8onganu8, qut sampweusseonk, kah wunnohteáonk, kah weekontamóonk ut wunneetupanatamwe Nashauanitt8ut.
14.18 Newutche noh yeush ut waussumont Christoh, neh wuttapeneauoh God, kah tapeneaúau wosketompaehtu.
14.19 Newutche assuhk[o]muttuh yeush wanohteahuwómóugish, kah nish woh wánaunéhuwom8ukish..
14.20 Newutche meetsuonk matta matchehteauau wutanakausuonk God: wame teanteagwassinish pohkoiyeuash, qut noh matchesu wuttamhuwae meetsit.
14.21 Ne wunnegen matta meech8un weyaus, asuh matta wuttattum8un wine, asuh matta onkatog, uttoh adt woh keemat togkussittassuk, asuh adt wuttamh?t, asuh adt nochumwéhit.
14.22 Sun k8namptam? •htauush ken nehenwonche ut anaquabit God: wunánumau noh matta awakompanánunk wuhhogkuh, nashpe ne wadt8wontog.
14.23 Kah noh chanántog, noh awakompanau meetsit, newutche matta wunnamptam8wonganinn8; newutche nish noh mat wutch ayeúmunn8h wunnamptam8wonganit, ne matcheseonk.
15.1 Neit neenawun m[a]nuhkeséagish, woh nuttáhshinnómumun wunn8chumwesuongash n8sumwésitcheg, kah matta k8sekitteaheómun kuhhogkanonog.
15.2 Kenawun nish noh pasuk wussikketeaheonch weetatteamunguh, wutche 8netuónk k8nene[h]eonat,
15.3 Newutche Christ matta wussikketáhuwoou qut neansukwhosuk: ukkekomuwaongash neg kekómukqueaneg, nukquenittunkqunash.
15.4 Newutche nish noh teagash négonsukwhósu, wussukwhósu wutch kenéhtontaoganun, onk woh nashpe mánunnissuonk, kah wussukwhongane taphuwaonk nutannóósimun:
15.5 Yeuyeu manunnishuwae, kah weekontamwahuwae God aninnuma[u]unungqutch onk woh kuttatupantam8timw8, neanuhshuadt Christ Jesus.
15.6 Onk woh nashpe pasuk unnantam8onk, kah pasuk mutt8n, k8wôsum8ónaumw8 God, 8shoh kupp[i]ahquttum8mun Jesus Christ.
15.7 Newutche attúmunuttegk, netatupe Christ attumunukqueog en wussohsum8onganit God.
15.8 Yeuyeu nussim, Jesus Christ wunnohtompeantogomoh quoshqusaúsinitche, wutche 8nummhkuteyeu8onk God, menuhketeauun quoshaumaonganoóash wut8shinneunk.
15.9 Onk woh Gentilsog sohsumm8naog Goduh, wutche ummonaneteaonk, neansukwhôsik Yeu wutche kussamp8wonsh ut kenugke Gentilsut, kah ket8hamwontam k8wesuonk.
15.10 Kah wonk n8wau, Weekontam8k kenaau gentilsog weeche ummissinninnumoh
15.11 Kah wonk waeenom8k Lord kenaau wame Gentilsog, kah waussum8k kenaau wame missinninnúog.
15.12 Kah wonk Isayas n8wau, Na pish 8wadchaubuk Jesse, kah noh waápit wunnanauwunonat gentilsoh, gentilsog nah woh uppab[a]htanumóuh.
15.13 Yeuyeu annoosuwahuwae Manit, numwohtunk8k wame wekontam8onk, kah wunnohteaonk wunnamptamog, onk woh kumm8chekohtômw8 annoósuonk, nashpe ummenuhkesuonk wunneetupanatamwe Nashauanit.
15.14 Kah neen wonk múhchu kuttinánumúnnumw8 neematog, kenaau wonk kenumwabéhtunkumw8 wunnetuonk, kenumwabehtunkumw8 wame wahteauonk, kah kuttapenumumw8 kutaushkontinneaont.
15.15 Qut neematog, k8sukkuhhamauunnumw8 nano m8cheke, noh wutchu, kummehquontamwahunnunnaout, newutche kitteamonteanittuonk nuttinnumóntean nashpe God.
15.16 Nen woh wunnohtompeantogomin Christ en gentilsut kuhk8tomuhkonat 8nonchem8kaonk God, ne aninnumauaongan8 gentilsog woh tapeneunkquot, wunnee tupanatamwaheaongan8 nashpe wunn[e]etupanatamwe Nashauanit,
15.17 Nutáhtóh newaj woh wáeenói, nashpe Jesus Christ, yeush ut wadchiyeum8ugish Godut.
15.18 Newutche matta woh nash n8wéogquttum8unash Christ matta áségish nashpe neen, onk woh gentilsog n8swehtamunnaóont, nashpe kutt8onk kah usseonk.
15.19 Nashpe môgagish kuhkinneasuongash, kah monchanatam8wongash, nashpe ummenuhkesuonk wunnashaonguh God: neît wutch Jerusalem, kah waéenu, wéhqueu Illyricum, pannuppe nukkuhk8tamuhteam wunaunchem8kaonk Christ.
15.20 Nux, yeu nutahchue kuht8tomuhkon wunussetongquot: matta uttoh Christ adt 8wesuonganuhkauut ishkont nuttittannikitteam penowe wosketomp ut ukkuttanuhkausuonganit.
15.21 Qut neansukwhúsik, Nah matta adt missuhhukqussegeh, nag pish naumwog; kah nag mat n8tam8gig pish wahtámwog.
15.22 Newutche yeu numm8chekit wuttammeetum wutche kuppéyaónunnaout.
15.23 Qut yeuyeu matta wonk áyeuwonganin8g yeu tanohteáeu; kah m8cheke kodtantamón, m8cheke kodtumwáe, kuppeyáonunnaóut.
15.24 Pomusháon Spain, pish kuppeyaónunnumw8: newutche nukkodtantam kenáunnunnéau neayôi, kah nutann8nitteanat nashpe kenaau, negonnu tápanataman nashpe kenaau.
15.25 Qut yeuyeu nuttom Jerusalem, mágunat en wunneenupanatamwehtu.
15.26 Newutche 8sikketeaheaóngan8 neh apinitche Macedonia kah Achaia, ayimunat pumminnumóonk wutche kuttumunge wunneetupanatamwog ut Jerusalem.
15.27 Ne 8sikkitteáhukqunneau, kah nág wuttinóntukquohhukqunneau: newutche Gentilsog neemunnumohettit chippai nish keteahogkounne teanteaquasinish, wonk ne wuttinnaiyeuongan8 wuttinnúmauóuh nish hog8wongane teanteaquasinish.
15.28 Newutche yeu mahche kesteauon, kah yeu mánuhkéhteauog meechummúonk, pish kuppomusháunúmw8 en Spain.
15.29 Kah pannuppe n8wahteauun, peyaôúnog, pish nuppeyam numwáeu wunnanetuonk, nashpe wunnussetongquot Christ.
15.30 Kah k8weehquetumonumw8 neemattog, newuche Nuppiahquttum8m Jesus Christ, kah nashpe womonittuongane nashauanit, onk woh kummenuhke peantamwanshimw8 weeche neen, peantamaúok God.
15.31 Onk woh nuppohquohwhunit noh wutch neg pann8wohtôgig ut Judea, kah nummag8onk, ne óhtau wutche Jerusalem, woh wuttapeneaúmunneau wunnéetupanatamwog.
15.32 Onk woh weekontamóe kuppeyaôunumw8 nashpe wuttenantam8onk God, onk woh weeche kenaau nuttáphit.
15.33 Yeuyeu 8nohteaeu God weetomuk8k wamu. Amen.
16.1 K8woweenótumaúonúmwo Phebe kummissésin, noh wuttinnúmoh moyeuwehkomonk ne ohtág Cenchrea.
16.2 Onk woh kutattumunau ut nuppiahquttum8mut, neyane wunneetupanatamwuhhit, onk woh wuttaunumauau nishnoh wuttamanatam8onk, ne quenauwéhukqut wutche kenaau, newutche noh aninnumáuau monaoh, kah neen wonk.
16.3 Wonkom8k Priscilla kah Aqu?la. nutannôhsuénumog ut Christ Jesus.
16.4 (Nag wutche nuppomantamóonk nussepshitteaoog nehenwonche wussittippukun8ash. matta webe neen, nuttabuttantamauóog: qut wonk wame moyeuwehkomongash ut Gantilsut)
16.5 Wonk moyeuwehkomonk weekuwóut wonkom8k wômonog Epenetus, noh kákeneum ut Achaia en Christut.
16.6 Wonkom8k Mary, noh m8chekanakausuwanshukquéog.
16.7 Wonkom8k Andronicus, kah Junia nuttinnunkumóog, kah n8weeche kupishagkinnuwaenúog: nag waenomáog kenugke Apostlesoh, wonk nag ayeuog Christut negonne onk neen:
16.8 Wonkom8k Amplias noh womónog ut Nuppiahquttum8mut.
16.9 Wonkom8k Urbane, nutannohsuenúm ut Christut, kah Stachis womonog.
16.10 Wonkom8k Apelles ukqutchheouh ut Ch[r]stut, wonkom8k naghog weetomoncheg Aristobulus.
16.11 Wonkom8k Herodian nuttinnonkum, wonkom8k neg weetomóncheg Narcissus, neg aitcheg Lordut.
16.12 Wonkom8k Tryphena kah Tryphosa, neg anakausitcheg ut Lordut, wonkom8k womonog Persis, noh m8chekanakausit ut Lordut.
16.13 Wonkom8k Rufus noh wodtinit ut Lordut, kah 8kasoh kah nokas.
16.14 Wonkom8k Asincritus, Phlegon, Hermas, Patrobas, Hermes, kah weemattinneunk neh weechaiyeumáhetticheh.
16.15 Wonkom8k Philologus, kah Julia, Neráus kah ummississoh, kah Olimpas, kah wame wunneetupanatamwog weeche naghog.
16.16 Wonkquttegk nashpe wunneetupanatamwe chipwutt8napwuttuonk, ummoyeuwehkomongash Christ k8wonkomuk8oog.
16.17 Wonk k8wehquetumaunumw8 neematog, kuhkinneasek nagog, penuwanitteawáhuwácheg, kah togkussittassummuwacheg ayeukóne kuhk8tomuhteáonk ne nuhtuntauóg, kah chippéhtók.
16.18 Newutche neg neániitcheg, matta waussumauoog Nuppiahquttum8munoh Jesus Christ, qut nehenwonche wuhhogkussu, kah nashpe wunónuhk8waongash, kah wunnapwaongash póhchutoog wuttahhou n8chumwésinitcheh.
16.19 Newutche ken8swehtam8ongan8 sepakem8 en wame wosketompaehtu, newutche k8weekontamwanshinnumw8: qut kukkodtóhtinunnumw8 k8waantam8wontamunneau ne wanégik, kah as8kekodtum8un ne machuk.
16.20 Kah wunnohteaeu God, pish hahpanéhtu Satanoh páswu, ukkitteamonteanitteaonk Nuppiahquttum8mun Jesus Christ, weetomuk8k. Amen.
16.21 Timotheus weetanakausumog, kah Lucias, kah Jason, kah Sosipater, nuttinnunkkumoog, nag k8wonkomuk8óog.
16.22 Neen Tertius, yeu wasukkuhh8k wussukwhonk k8wonkómunumw8 nuppiahquttam8mut.
16.23 Gaius ahattúmunkqueh, kah wame moyeuweekomonk, noh k8wonkomukou, Erastus wutchamberlin 8tonit, noh k8wonkomukou, kah Quartus 8weemattin.
16.24 Ukkitteamonteanitteaonk nuppiahquttum8mun Jesus Christ weetomuk8k wamu Amen,
16.25 Wonk, noh tapenuk kummenuhkehukqunnaóut, neaunag n8nsittongquott8m, & kuhk8tomuhkonat Jesus Christ; neyane woshwunnumuk ne [n]ohkok, ne keme wadchanumukup wutúhshit muttaohke kadshik.
16.26 Qut yeuyeu wahteauwahuwon, nashpe wussukwhosuongan8oash negonne missohhamwaenúog, neanan8teamwit michemapit God, wahteauwahuwon ut wame wutohtimoneat: wutche n8sweetam8weu wunnamptam8onk.
16.27 God nont waantam sohsum8onaj nashpe Jesus C[h]rist, m[i]cheme. Amen.
