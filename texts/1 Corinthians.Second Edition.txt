1.1 Paul wehkomit 8postleumunat Jesus Christ, nashpe wuttenantam8wonganit God: kah Sosthenes neemat.
1.2 En ummoyeuwehkomonganit God, ne ohtag Corinth, en nag wánetupanatogig ut Christ Jesus, wehkomutcheg wunneetupanatamwaénuunneat, weeche wame neg n?sh noh pasuk ayeuonganit wehquetukeg 8wesuonk Jesus Christ Nullordumun; wuttaieyeuoh kah nenawun.
1.3 Kitteamonteanittuonk apehtunk8k, kah wunnohteaonk, wutch Godut k8shunónut kah wutch Lord Jesus Christ.
1.4 Nagwutteáe nuttabuttantamau God, newutche kenaáu, newutche ukkitteamonteanitteaonk God, ne anúmonteaóg nashpeu Jesus Christ.
1.5 Newutche nish noh teag k8weenaikhikamw8 nashpe nagum: ut wame wunonkouáonganit, kah ut wame wahteauonganit.
1.6 Neyane wauwéunáonk Christ kummenuhkehteanteaneauóut.
1.7 Nemehkuh matta wuttat k8mw8 nashpe wame aninnumóadtuonk, pahtauóg uppeyaonk Nullordumun Jesus Christ.
1.8 Noh wonk pish mánuhkehukqueog adt wohkukquoshik, onk woh matta howan kutúspunánuk8mw8 ut ukkesukodtumut Nullordum Jesus Christ.
1.9 God pabuhtanumukqussu, nashpe nagum k8wehkomitteamw8 en ummoappuonganit wunnaumonuh Jesus Christ Nullordumun.
1.10 Yeuyeu k8wéhquetumonumw8 neematog, nashpe 8wesuonk Nullordumun Jesus Christ, onk woh wame kussimw8 pasuk teag kah woh mo chachaubetôadtuonganinno kenugke kenaau, qut woh pannuppe kummohsogquehtéadtimw8, ut pasukquinnu unnantamwonganit, kah ut pasukquinnu wohwohtam8onganit.
1.11 Newutche n8wahteawahetteanah papaume kenaau nematog, nashpe nag wetuomut Cloe, penuanittuongash kenugke kenaau
1.12 Yeuyeu, yeu nussim, nish noh pasuk kenaau n8wau, n8chai Paulut, kah n8chai Apollout, kah n8chai Cephasut, n8chai Ch(r)istut:
1.13 Sun Christ chachaubappu? sun Paule kupummetunkapunontaunshitteántóus, asuh sun kukkutsumitteamóus ut 8wesuonganit Paule?
1.14 Nuttabuttantamau God, matta kukkutsumunomwop howae kenaau qut webe Crispus kah Gaius.
1.15 Ishkont woh howan n8wau, neen nukkutsumup ut n8wesuonganit
1.16 Kah wonk nukkutsumomp neadtahshinnéhettit Stephanas: kah wonk, wanne n8wáoh howan kodsumogkus.
1.17 Newutche Christ nutann8nuk matta kutchessummuónat, qut kuhk8tomuhkonat wunaunchem8kaonk matta nashpe waantamwe kutt8wongash, ishkont uppummetunkapunonk Christ matta toh en nompámukquodtinno.
1.18 Newutche kuhk8tomuhteamuk pometshin, ne mattammagweusseonk, ne nag woh awakompanácheg: qut kenawun wadchanitteaagish, ne ummenuhkesuonk God
1.19 Newutche wussukshosu, Nunnehtoh 8waantam8ongan8 waantamwog, kah matta toh nuttintuppehteaoh 8wohtam8onk nupwóu.
1.20 Uttiyeuoh waantam? uttiyeuoh Scribe? uttiyeuoh wanetup8adt yeu muttaohket? sunnummatta God mattammagwéhteó waantamóonk yeuut muttaohket?
1.21 Qut nahohtoeu, nashpe 8waantamóonk God, muttaok, nashpe waantamóonk, matta wahéaou God: 8sikkitteahukqun God, nashpe ummattammag8e kuhk8tomuhteaonk, wadchanónat neg wanamptogig.
1.22 Newutche Jewsog nat8tomwehteaog kuhkinneasuonk, kah Greeksog nattinnehamwog waantamóonk.
1.23 Qut nenawun nukkogkohk8wômun pummetunkapunn8wae Christ, en Jewsehtu wuttogkussittassunn8wongan8, kah en Greeksehtu, mattammagweseongan8.
1.24 Qut nag en wehkomutcheg, naneeswe Jewsog kah Greeksog, Christ, ummenuhkesuonk God, kah 8waantamóonk God.
1.25 Newutche ummattammag8onk God, ánue waantam8m8 ong neg wosketompaog: kah wunn8chumwesuonk God, ánue menuhki onk neg wosketompaog.
1.26 Newutche kenaumw8 k8wehkomitteaongan8 nematog, matta monaog weyause waantamwog, matta monaog manuhkesitcheg matta monaog paponkompaog wehkomóog.
1.27 Qut God pepenam mattammague8gish yeu muttaohket, akodchuwaheonat waantamwog, kah God pepenam nan8chumwagish yeu muttaohkit, mat tohhen tuppantam8un nish mogagish.
1.28 Kah maumatchukish yeu muttaohket, kah nish mishanantamógish, nish God uppepenamunash, kah nish matta éenôgish, akodchuwóntamunat nish noh ohtagish.
1.29 Onk woh wanne weyaus waeeoómun8h ut anaquabit.
1.30 Qut nashpe nagum kenaau anomut Christ Jesus, noh nashpe God, ayimunkqueog waantamoonk, kah sampweogquanumóonk, kah wunnetupanatamóonk, & man8hwhuttuonk
1.31 Neansukwhosik noh waeenóadt, waenóaj ut Lordut.
2.1 Kah nen nematog, paôónog, matta n8che peyoh nashpe waunnonuk8wáonk, asuh waantamóonk, wahteauwauunnog 8wauwaonk God.
2.2 Newutche nukkesontamunap matta n8wahteauouunat teag kenugke kenaau, webe Jesus Christ, kah noh pametunkapunadt.
2.3 Kah k8wechayeumunumwop ut n8chumwe(s)inneat, kah wabe(s)uonganit, kah m8cheke nunnukshaonganit.
2.4 Kah nukkeket8hkaonk, kah nukkogkohk8waonk matta nashpe nupweshohteaongane kutt8wongash wosketompaog 8waantam8ongan8, qut nashpe ukkogkahkinnum8onk nashauanit, kah menuhkesuonk.
2.5 K8namptam8onk onk woh matta ohtano 8waantam8ongan8wóut wosketompaog, qut ut ummenuhkesuonganit God.
2.6 Qut nussimun waantamóonk kenugke nag pannuppe wanetukeg, qut matta 8waantamóonk yeu muttaohket, asuh sontimmósog yeu muttaohket, neg mat tohhen tuppeyeuutcheg.
2.7 Qut nukkeket8hkontamumun 8waantamóonk God, ut nuppôwaonganit, puttogwhosu waantamóonk, God ne kohquttukup asquam ahken8g, en nussohsumm8onganunónut.
2.8 Uttiyeu matta sontimósog yeu muttaohket wahteauhetteg, newutche wahteauhettis matta woh pummetunkaupunauópanneg sohsumóe Lord.
2.9 Qut neansukwhosik, matta muskesuk wunnaum8un, asuh mehtawog wunn8tam8un, asuh matta petutteamun8h wuttahhut wosketomp, nish God quoshauwehtauoncheh neh womonukqutcheh.
2.10 Qut God k8wahteauwahukqunnánonash nashpe wunnashauanitt8moh, newutche nashauanit natinneakontam wame teanteaquassinish, nux, umm8náyeumash God.
2.11 Newutche howae wosketomp wahteunk toh anummeechumit wosketomp, qut webe wunnashauonguh wosketomp, neh apehtunkqutcheh? netatupe wanne howan wahteóou toh anummeechumit God, qut webe wunnashauanitto God.
2.12 Kah nútattumunómun, matta muttaohke nashauonk, qut wunnashauanitto God, onk woh n8wahteomun yeush nanowe aninnumungqueagish God.
2.13 Kah yeush wonk keket8hkontamagish, matta nashpe kutt8wongash, nish ko(h)k8tamungqutche 8waantam8onk wosketomp; qut nish wunnetupanatamwe nashauanit kuhk8tomwehteachish, yanunnumunat nashauanittowe teagwassinish kah nashauanittowe teagwassinish.
2.14 Qut weyause wosketomp, matta attumunum8 wutteagwassin8mash wunnashauanitt8moh God, newutche weyanontamunash mattammague teagwassinit, kah woh mo wahteau8unash, newutche nashauanittowe wanteauunash.
2.15 Qut noh wanashauanitt8mit, wussittum wame teanteagwassinish, qut nagum matta wussumau howane.
2.16 Newutche howan wahteunk wuttenantamóonk Lord, onk wo(h) ukkuhk8tomauoh? qut nenawun nutahtomun wuttenantam8onk Christ.
3.1 Kah nen nematog, n8nanum kukken8nunnaôont neyane wunnashauanitt8m(it)cheg, qut neyane weyausuutcheg, onatuh mogkiesuitcheg ut Christut.
3.2 Kussohkom8nunnumw8 sogkodtunk, kah matta meechum, newutche yeu pajeh matta kuttapenumm8uneau, asuh matta yeuyeu kuttapenumm8uneau.
3.3 Newutche ash k8weyausu8mw8, newutche kenaau ishskauanateóg penuanitteóg chadchabet8adteog, sunnummatta k8weyausu8mw8, kah kutogqushomw8 wosketompaut?
3.4 Newutche pasuk an8wadt nen n8chi Paulut, kah onkatuk nen n8chi Apollo, sunnummatta k8weyausu8mw8.
3.5 Neit howan Paul, kah howan Apollo? qut webe nohtompeantogig, nag nashpe k8namptamw8, neyane Lord aninnumauont nishnoh pasuk8h.
3.6 Nen nutohketeap, Apollo 8tatt?ppattauunah, qut God nano ummishemagun.
3.7 Nemehkuh neit, noh áhketeadt matta tohhen tuppéeu, asuh noh wadtattippadtunk, qut God noh nano mishemaguk.
3.8 Kah noh ahketeadt, kah noh wadtattippadtunk pasuk88, kah nishnoh pasuk pish attumunum nehenwonche wutonkquatunk, neyaunag wutanakausuonk.
3.9 Newutche nenawun n8weetanakausumómun God, kenaau God wutohketeaonk, kenaau God 8wekitteaonk.
3.10 Neyane ukkitteamonteanitteaonk God aninnumaiit, onatuh waantamwe piahquttuk wekitteaonk, nen n8nahtóh ne quéna(h)tag, kah onkatuk wuttit wekuhkon, qut nish noh pasuk nunnukqussitch, uttoh ane noh ut wekitteadt.
3.11 Newutche onkatuk ne quequenohtog matta woh howan onahtoouun, qut ne mahche noh ponamuk; noh Jesus Christ.
3.12 Kah howan tannikitteadt yeu quequenohtag, gold, silver, mishôadtikish hassunash, mehtug, moskehtuash sequssonkash.
3.13 Nish noh pasuk wutanakausuonk pish wahteauwahuwon, newutche kesukod pish wahteauwahuwon, newutche pish wahteauwahuwon nashpe n8teau, kah n8tau pish qutchehteau nishnoh pasuk wutanakausuonk, uttoh áunag.
3.14 Howan wutanakausuonk ánohtagkup, ne noh adt tannehteunk, noh pish attumunum onkquatunk.
3.15 Howan wutanakausuonk chikohtag, pish 8wanteoun, qut nagum pish wadchanau, qut nemehkuh, neyane nashpe n8tau.
3.16 Sunnummattá k8wahteomw8 kenaau wuttempleum God, kah wunnashauanitt8moh God k8wetomukou?
3.17 Howan nishketeunk wuttempleum God God neh pish wunnushoh, newutche wuttempleum God wunneetupanatamweyeu8, ne temple kenaau.
3.18 Howan ass8kekomuhkitch wuhhogkuh, howan kenugke kenaau onatuh waantam yeu muttaohket, mattammag8tch onk woh waantam.
3.19 Newutche 8waantamóonk muttaok; mattammag88onk anaquabit God, newutche wussukwhosu, tohqunnau waantamwoh nehenwonche wutompuwussuonganit.
3.20 Kah wonk, Lord, wahteou wuttenantamowongash waantamwog, nish tahn8cheyeu8ash.
3.21 Newutche ahque howan waéenómont ut wosketompaut, newutche wame teanteaguassinish kuttaiheoash,
3.22 Asuh Paul, asuh Apollo, asuh Cephas, asuh muttaohk, asuh pomantamóonk, asuh nupp8onk, asuh yeush yeu ohtagish, asuh nish asq anánogish, wame kuttaiheash
3.23 K[a]h kenaau k8chiyimw8 Christut, kah Christ wutchiyeu Godut.
4.1 Wosketomp ne nogkemunôgqutch, neyane wunnohtompeantog8moh Christ, kah piahquttuk(e)g wunnupwoaongash God.
4.2 Wonk, natinn(e)hámauon piahquttuk namehéónat uppabuhtanumukqussinneat.
4.3 Qut ut nen, ne peasin k8sumunnaóont, asuh nashpe wosketompae wussittumóonk, nux, matta nen nehenwonche n8sittum8.
4.4 Newutche mat teag n8wahteauoh nuhhog, qut ohnch nen matta nussampwánumukqusseuh yeu nashpe, qut noh wasumit Lord.
4.5 Newutche ahque wussittum8k teaguas ash áunnanógkup, noh pajeh Lord uppeyonat, noh pish wahteawahuadt, onkwhosikish ut pohkenaouut, kah pish wahteauwahuau metahhuwae kén8tamm8wongann8ash: kah neit nishnoh pasuk8h pish 8waweenomuh God.
4.6 Kah yeush nematog nutogk8ónash nuhhogkat kah ut Apollo, wutche kenaau, onk woh kenehtuhtomw8 ut nuhogkanonut, woh mo kutanue ogquanumomw8 wosketompaog, ne wasukkuhwhosik, onk woh matta kenaau pasuk p8kehtamwanshaau pasuk8h ayeuuhkonittue onkatoge.
4.7 Newutche howan kuppenuwanittéhikumw8? kah teaguas kutahtoh ne matta atumunum8as? & attumunumasah tohwutch waeenowaan, neyane mo attumunum8as?
4.8 Eyeu kenumwaméchumimw8, eyeu k8wenaétimw8, kenananitteamw8 onatuh ketass8tamwog, ne toh ut nenauwun, kah nukkodtantam kenanawunnuónat, nenawun onk woh k8weeche nanawunneuómunumun.
4.9 Newutche nuttenantam God nussohh8wunukqun Apostlesuinneat maumachish, neyane kuhk8womuk en nuppunat: newutche nutayeuwutteamun nógqussinneanótut ut muttaohket, kah Angelsehtu, kah wosketompauhtu.
4.10 Nenawun mattammag8og wutche Christ, qut kenaáu k8waantamumw8 ut Christut, nenawun n8chumwesimun, qut kenaau kummenuhkessimw8: kenaau kukquttianumukqussimw8, qut nenawun nutjishanumukqussimun.
4.11 Yeu pajeh yeu hower, nukkodtupumun, kah kukkuhkutt8numun, kah nupposkissimun, kah nuttatagomitteamun, kah mo nutahtaómun uttoh woh áyeog.
4.12 Kah nutanakausimun, anakauseog nashpe nehenwónche nutcheganunnónash, kekomitteaog n8nanumóunnónog, ádchanitteaog nutchequnehtamunan.
4.13 Mamishannumitteáog n8wequetumumun, nutoghetteámun ne nishkeneunkquok ut muttaohket, kah nenawun ne ahamágquamuk wutch wame teanteaguásinnit yeu pejeh yeu kesukok.
4.14 Yeush n8sukkuhhumunash, mattá kutakodchehunn8unná8nt, qut onatuh womonogig nunnaumonog kukkesunauóqunúnumw8.
4.15 Newutche tuhkónogque wadchanóg piukqut muttannonganogkussuog kuhk8tomwehteaénúog ut Christut. qut onch matta kumm8chekoshomw8 wut8shinneunk, newutche ut Christ Jesus ut k8tashinumw8 nashpe wunaunchem8kaonganit.
4.16 Newutche k8wehquetumonumw8 asuhkiek.
4.17 Newajeh an8nog Timotheus en kuhhogkaôut, noh womonog nunnaumon, & p(a)bahtanumukqussu en Lordut, noh pish pas8queog meqantamunat nummayash ut Christ ut, neyane nishnoh ut kuhk8tomwehtei nish noh moyeuwehgomonganit.
4.18 Yeuyeu nawhutche p8kewog, onatuh mo kodpeyáônunn8og.
4.19 Qut pish kuppeyáounumw8 pasweu, unnantog Lord, kah pish n8wateoh matta webe ukkutt8wongash, qut ummenuhkesuonk neg p8kecheg.
4.20 Newutche wuttass8tammoonk God, matta kutt8wonganit, qut menuhkesuonganit.
4.21 Toh kuttenantamw8? sun pish kenashpe peyáunnumw8 sasamahtuhwhuttuwaontug, asuh nashpe womoausuonk, kah nashpe nashauanittoe manunnissuonk?
5.1 Aohhônétunkquodtup ne nanwunn8dsquáunnetúonk kenugke kenaau, kah neaunag nanwunn8dsquaônittuonk, ne matta weogquttum8un kenugke Gentilsut, howan neesuk 8shoh ummittamwussoh.
5.2 Kah kenaau kupp8kemw8, kah matta anue maum8k, onk noh yeu asit, woh kutamaunumonteaneau wutch kenugke kenáau.
5.3 Newutche nen wunnamuhkut, matta wetomun8óg ut nuhhogkat, qut k8wetomukumw8 nunnashauonk, nummahche wussittum, onatuh wetomunóg, papaume noh ne an8hque ussit.
5.4 Ut 8wesuonganit, Nullordumun Jesus Christ, moappeog, kah nunnashauonk nashpe ummenuhkesuonk Nullordumun Jesus Christ
5.5 Pononat noh ne anussit ut Satan, onk woh paguanu 8weyaus, onk woh keteahogkou wadchanau, ut ukkesukkodtumut Lord Jesus.
5.6 Kummiskauaongan8 matta wunnegenninno, sunnummatta k8wahteauomw8, ogguhse seog onk wutche sean wame ne án8hkuk.
5.7 Newutche jishkham8k nukkonne seog, onk woh kenaau wusku ne an8hkuk, neyane kenaau seannunn8gk, Newutche Christ nuppaumukonteáonganun kussephausuwanshhukqun.
5.8 Newutche mishshadtupwutteuh, matta nashpe nukkonne seog, asuh matta nashpe seane ishkauanittuonk, kah matchetowonk, qut nashpe matta seane uppetukqunnunk pahketeahahhuwaonk, & wunnomwayeuonk
5.9 K8sukkuhhumauonumw8 wussukwhonk matta wetomonat nanwunn8dsquauácheg.
5.10 Qut matta nagwutteaeu nukkonnóunat nanwunn8dsquauácheg yeu muttaohket, asuh iahchewontogig, asuh mogk8kinnuácheg, asuh waussumoncheg nunneukontunkuh: newutche neit mos kussohhamumw8 wutch muttaoh(k)et.
5.11 Qut eyeu k8sukkuhhumaúonumw8, ahque wetom8k, howan ussowesit wematin, qut nanwunn8dsquauaen, asuh iahchewontamwen, asuh waussumont nunneukontunkoh, asuh kehkomwaen, asuh kogkeussippam8wáen, asuh mukk8kinnúwaenin, noh ne ániyit, ahque wéhpumuk.
5.12 Néwutche tohwutch woh wussumog neg wonk poquodchik apitcheg? sunnummatta k8sumomw8 neg anomuk apitcheg?
5.13 Qut nag poquodchit apitcheg God 8sumuh: newutche pogken8k wutch kenugke kenaau noh matcheseaen.
6.1 Howane kenaau penuánitteóg, sun woh kuppetukonittimw8 anaquabhettit mat sampwesegig kah matta anaquabhettit wanetupanatogig
6.2 Sun matta k8wahteom8, wanetupánatogig pish wussittumwog muttaok? kah muttaok pish wussittumuk nashpe kenaau, sun mat kuttapenum8mw8 wussittumunat papeásikish.
6.3 Sunnummatta k8wahteauomw8 pish n8sumonean Angelsog? uttoh unne m8cheke nish wodtamáugish yeu pomantam8ónganit?
6.4 Neit ahtauóg woh nish wásittumukish, nish wodtamaugish yeu pomantam8onganit, nag pon8k wussittumunat, neg peanumukqussitcheg ut moeuwekomonganit.
6.5 Kuttinnonnumw8 kutakodchuongan8 tohen, moh mat waantamwénuunn8 kenugke kenaau? matta pasuk noh woh wasittuk nashauwe ut wematut?
6.6 Qut 8wemattin petukonont wematoh, & ne anaquabhetit matta wanamptam8gig-
6.7 Newutche yeuyeu wunnamuhkut matúhsuáonk kenugke kenaau, newutche kuppetukonittumw8, tohwutch ane mo mukk8namoóg, tohwutch ane mó mukk8namoóg kutass8kekoninitteaneau?
6.8 Matchaog, kummatchenéhewomw8, kutas8kekodteamumw8, kah ne kematt8wóog.
6.9 Sunnummatta k8wahteauomw8, matta sampwesegig, mat pish ahtau8og ukkehtass8tamóonk God? ahque as8kekodteagk, nanwunn8dsquauácheg, asuh waussumoncheg nunneukontunkuh, asuh mamussitcheg, asuh nishkheoncheg wuhhogkaóuh, asuh n?shkheoncheg wuhhogkaóuh nashpe wosketompuh.
6.10 Asuh komm8towaenuog, asuh iahcheh wontogig, asuh kogkeissipamwáenuog, asuh kehkomuwaenuog, asuh mukk8kinnuwáenuog matta pish ahtauouog wutass8tamóonk God.
6.11 Kah nawhutche neyaniitcheg kenaau, qut kukkutsumìtteamw8, qut k8neetupanatamwahetteamw8, qut kussampweogquanamitteamw8, ut 8wesuonganit Lord Jesus kah nashpe wunnashauanitt8moh God.
6.12 Wame teanteaguassinish wunnegenash ut nuhhogkat, qut wame teanteaguassinish matta tapeneunkquodtinn8ash: wame teanteaguassinish wunegenash ut nuhhogkat, qut matta nupp8nitteoh agwe ummenuhksuonganit ne teaguas.
6.13 Metsuongash wutch menogkussit, kah menogkus wutche metsuongash, qut God uppaguanan naneeswe, kah muhhog ne matta wutche nanwunn8dsquaonk, qut wutche Lord, kah Lord wutche muhhog.
6.14 Kah God mahche omohkshop Lordoh, kah wonk pish kutomohk(i)nukqun nashpe nehenwonche ummenuhkesuonk.
6.15 Sun matta k8wahteomw8 kuhhogkaôog ne uppompuhchaiyeumash Christ, ne?t sun woh nunnemunum uppompu(h)chaiyeumash Christ, kah ayimunat uppompu(h)chaiyeumash nanwunn8dsquaausuen? nôwussukkonkqutteuh,
6.16 Toh un nen, sun mat k8wahteoumw8, no(h) moiogquit nanwunn8dsquauosuénuh, ne(h) pasuk wuhhogkuh? newutche nesuog (noh n8wau) pish pasuk8weyausu8,
6.17 Qut noh mohsogquehtauont Lord, ne pasuk nashauanit.
6.18 Panne u(ssis)hash wutch nanwunn8dsquauonk, nish noh matcheseonk ne asit wosketomp, ne woskeche muhhogkat, qut noh asit nanwunn8dsquauonk, matchenehteau nehenwonche wuhhog.
6.19 Tohenneu, sun mat k8wahteaumw8, kuhhog wuttempleum wunneetupanatamwe Nashauanittoh, noh wetomukqueog, ne attumunumw8 wutch Godut, kah matta kenaau nehenwonche.
6.20 Newutche kummanouwhutteamwop wutche ne anôadtik, newutche sohsumm8un8k God ut kuhhogkaôut, & ut kenashauonganóout, neg wadchaiitcheg Godut.
7.1 Yeuyeu papaume nish wasuhkhhumimukupash, ne wunnegen wosketomp matta mu[s](s)unnónat mittamwossissoh.
7.2 Qut wuttammehteauunat nanwunwudtsquauwonk, nish noh wosketomp nehenwonche ummittumwussitch, kah nish noh mittamwossis nehenwonche 8wessukiitch.
7.3 Wessukiin aninnumauonch ummittamwussin piuhsukeh womonittuonk, kah neyane wonk mittamwussissin en wessukit,
7.4 Ummittamwussin matta ahtóou menuhkesuonk ut nehenwonche wuhhogkat, qut 8wessukiin, kah neyane wonk, 8wessukiin matta ahtóou menuhkesuonk ut nehenwonche wuhhogkat, qut ummittamwussin,
7.5 Ahque cheketóattegk, qut weechittuhhóadteog ogguhsese, onk woh kenanashwemo mat meetseinat, kah peantamunat, kah wonk peyaonittegk, onk woh mo mattannit kukqutchhik8 nashpe wanne kechitháun.
7.6 Qut yeu nussin nashpe kummugk8náunnunaoont, qut matta nashpe naumatuonk.
7.7 Newutche napehnont wame wosketompaog unnihhettit neyaniye, qut nishnoh wosketomp ahtou nehenwonche ummag8onk God, pasuk yeu wuttinniin, onkatog ne wuttinniin.
7.8 Newutche nuttin matta wetauadteagig, kah sekousquaog, ne wunnegen wutche nagumau, unnaihhettit neyaniye.
7.9 Qut matta kehchithahettegk, wetauadtea(h)ettich, newutche an wunnegik wetauákon onk ne chikohsimuk.
7.10 Kah neg wetauadteacheg, naumatuwae nuttinnóneau, kah matta nen qut Lord, ummittamwussin amaéitaunkitch wessuke.
7.11 Qut amait, wetauadteakitch, asuh wonk wunohkononch wessukeh, kah wessukiin pogkenuhkitch ummittamwussoh.
7.12 Qut onkatogig nen nussim matta Lord howae wemattin ummittamwsso(h) matta wunnamptamuneg, kah wekontog 8wetomonat, ahqae pogkenonch.
7.13 Kah mittamwossis wessuke matta wunnamptamuneg, kah wekontog nah 8wetomónat, ahque nukononch.
7.14 Newutch matta wanamptam8g wessukiin wunneetupanatamwáheau nashpe ummittamwussoh, & matta wanamptam8k ummitamwussin wunneetupanatamwaheau nashpe wessukeh, mat ne nan8g, kummukkiyeum8óog nishkeneneunkqussuog, qut yeuyeu wunnetupanatamwog.
7.15 Qut noh pann8wohtog amayit, amayitch, 8wematin asuh weetompasuin matta agwe appeog kenepissinneat, nish ne ônagish, qut God k8wéhkomukqun ut wunnohteaonganit.
7.16 Newutche toh kittinn8wahteóh, woi mittamwossis, qut woh k8wadchan kahsuk? asuh toh kittinn8wahteoh woi wosketomp, qut woh k8wadchan kummittamwus?
7.17 Qut neyane God chachaubenumauont nish noh wosketompuh, neyane Lord wehkomont nishnoh pasuk8h, ne pomushaj, ne nuttin kuhquttumun wame moyeuwehkomongash.
7.18 Howan wéhkomut, quôshqusausit? ahque apitch mo quoshqusauseinat, howan wehkomit matta quoshqusauseg, ahque quoshqusausitch.
7.19 Quoshqusausuonk matteagwunninno, kah mo quoshqusauseonk matteagwunninno, qut ussenat wuttinnaumatuonk God.
7.20 Nishnoh howan apitch neyaôhhôussep uttoh adt wehkomuttis.
7.21 Wehkomit wuttinneumuk? ahque tohhentupontash, qut woh chippinnuwéan, an nemunush.
7.22 Newutch noh wehkomut en Lordut, wuttinneumimuk, noh Lord wutchippinninneumoh, neyane wonk noh wehkomit, chapininnúmit, noh Christ wutt?nneumoh.
7.23 Kutapwhutteomwop wutch neanóadtik ahque kenaau wuttinneumhettich wosketompaog.
7.24 Neematog, nishnoh wosketomp uttoh adt wehkomit, na ut wetomonch Goduh.
7.25 Yeuyeu papaume penompaog, matta n8tinnaumatuonganu wutch Lordut, qut kuttinnunnumw8 ne tapeneam, onatuh noh attumúnuk monaneteaonk wutch Godut, nuppaubuhtanumukqussinneat.
7.26 Newutche nuttenantam yeu wunnegen newutche yeuyeu quequenauanum8onk, ne wunnegen unnaiinneat.
7.27 Kenepsinneat wetauakonat, ahque natinnehash kutompénat, ompéan wutch mittamwossissinneat, ahque natinnehash ummittamwussin.
7.28 Qut wetauadteaan matta kummatcheseu, kah penomp wetauadteadt, matta matchesu,: qut pish neg wuttamanatamwog ut weyausut, qut kummuk8nanumw8.
7.29 Qut yeu nussin nematog, utt8cheyeu8 tiohqui, yeuyeu nnih, neg wômittamwossissitcheg onatuh pish mat womittamwossissémuk.
7.30 Kah neg máugig onatuh mat mau8muk: kah neg maskauouanatogig onatuh mat maskóuanatam8muk, kah neg adtôadcheg onatuh matteag ahtouhetteg
7.31 Kah neg auwohteacheg yeu muttaok, onatuh mat matauwohteómuk: newutche neáunag yeu muttaok matteagwunninno.
7.32 Qut kukkodtohtununumw8 wanne wutamanatam8unat: noh matta wetauwáteog, wutt8antam nish wadtomáogish Lord, kah uttohwoh an wussikkitteaheunt Lord.
7.33 Qut noh wetauadteadt, wutt8antam nishoh yeu muttahket, uttoh woh an wussikkitteaheunt ummittamwussoh.
7.34 Ne penowomái nashawe ummittamwussin kah penomp, matta wetauadteadt mittamwossis wutt8antam nish wadtomaagish Lordut, onk woh wunnetupanatam naneeswe muhhog & nashauonk: qut noh wetauwadteadt, wutt8antam nish yeuut muttaohket, uttoh woh an wussikkitteaheunt wessukeh.
7.35 Kah yeu nussin wutch nehenwonche k8niyeuongan8, matta woh ohppeh kuttinohkouuninaóut: qut newutche wunneseonk, onk woh kenaau wuttinninneumoh Lord, ne toh ut wuttamanatamóonk.
7.36 Qut howan unnantóg matta wunneneheunk uppenompomoh paumuhkomunit wunnunksquauónk, quenauwehikquit, ussitch uttoh kod usseit, matta matchesu, wetauadteahettich.
7.37 Qut noh manuhtikkompauut ut wuttahuh, matta quenauwehikk8k, qut anue menuhkesutam wuttenanatam8onk, kah ukkesontaminin wuttahhoh, wunnanaeihtaunat uppenompó8onk, wunnesu,
7.38 Nemehkuh neit, noh wetauwadteáheunt wunnesu, qut noh matta wetauwadteaheunk, ánue wunnesu,
7.39 Ummittamwussin kenepissu nashpe naumatuonk neesáhkepomantaminit wessukeh: qut wessuke nupinit, chipappu 8wetauomonat uttiyeu anantogeh, qut webe ut Lordut.
7.40 Qut noh ánue wunniyeu n nihit neyane tapeneam: kah wonk nuttenantam nutapehtunk wunnashauanitt8moh God.
8.1 Yeuyeu papaume nish sephamauntche nunneukontunkanog, n8wahteómun nenawun wame nutohtomun wahteauonk: wahteaonk p8khuwáhuau, qut wóamónittuonk k8wekukkónukqun.
8.2 Kah howan unnántog n8wahteoh ne teaguas, asquam teag wahteaou ne woh wahteunk.
8.3 Qut howan womonont Goduh, noh wahheau nashpe nagum.
8.4 Newutche papaume méchinat yeush sephamauutche nunneukontunkanog, n8wahteomun nunneukontunk wanne teag8 yeu muttaohket, kah matta onkatuk manit webe pasuk.
8.5 Tohkonogque nag áhennutcheg manittóog, asuh kesukqut, asuh ohkeit, (newutche manitt8og monaog, & sontimóog monaog)
8.6 Qut kenawun, pasuk nont God, Wut8shimau, wutch nagum wame teanteaguassinish ne ohteau, & pasuk Lord Jesus Christ, nashpe nagum wame teanteaguassinish ne ohteau, kah nenawun nashpe nagum.
8.7 Qut, nishnoh wosketomp, ne wahteóonk matta wahteaoun: newutche nawhutche wuttahh8oh {quttîanumonit} nunneukontunkuh yeu pajeh hour, ummeechineau onatuh teag sephamauut nunneukontunk, kah ummetahhannitt8m8oh n8chumwesinit niskheoninneuh.
8.8 Qut metsuonk matta k8sikkitteahuk8wanshik8unan Godut, newutche asuh metseog, matta m8cheke, asuh matta metseog, matta ohguhsinninno.
8.9 Qut ahqueteó8k uttôh áhhunnukkukqunitteoóg, ishkont yeu kuttapeneaum8onk wuttogkussittassumukqunneau yeug n8chumwesitcheg.
8.10 Newutche howan nogquean, ken ahtoan wahteauonk, appean metsinneat ut nunneukontunkane templeut: sunnummatta pish ummetahhannitt8moh noh n8chumwesit. menéhkheou meechinat, yeush sephamauutcheh nunneukontunkanog.
8.11 Kah nashpe k8wahteauonk n8chumwesue kemat pish awakompanau, ne noh Christ nap8wonompoh?
8.12 Qut ne ne matcheneheóg kematt8óog, kah n8chumwéhteauog n8chumwe ummetahhannitt8m8oh, kummatcheneheomw8 Christ.
8.13 Newutche nummetsuonk matcheseaheont nematoh, matta nummeech8 weyaus tohsahke ohke8k: ishkont nummatcheseah nemat.
9.1 Sunnummatta neen Apostle? sunnummatta nutchippinninnu8? sun matta nauómus Jesus Christ nullordumun? sunnummatta kenaau nutanakausuonk ut Lordut?
9.2 Matta Apostleuwéon en onkatoganeg, qut wunnamuhkut ut kuhhogkaóut: newutche kenaau menuhketeae kuhkinneasuonk n8postleuunneat ut Lordut.
9.3 Nunnamp8hamauwaonk neg nat8tomasitcheg yeu.
9.4 Sunnummatta nummenuhkesúmun metsinat kah wuttattamunat?
9.5 Sunnummatta nummenuhkesumun wechauonat wetompasúin ummittamwussin, neyane onkatoganig Apostlesog, kah neyane wematuh Lord, kah Cephas.
9.6 Asuh neen webe kah Barnabas sunnummatta nummenuhkesumun áhquanakausinat.
9.7 Howan áont ayeuwuttinneat, mat wutonkquatunkaneg: howan ahketeadt wenominneohteuk, kah mo meechu ne meechum na hátannegik? asuh howan assamont floksoh, kah mat meech8g sogkodtunk ne noh ohtag?
9.8 Yeush nussinash neyane wosketompaut? asuh sunnummatta naumatuonk wonk ne wusssein
9.9 Newutche wussukwhosu wutt?nnaumatuonganit Moses, kupputt8nápunóhkon ox tatashkukog weatchiminneash: sun God nanauánumoh oxenoh?
9.10 Asuh sunnumatta wussein webe newutche kenawun? newutche kenawun wunnamuhkut yeu wussukwhôsu: noh anaskuhhog onk woh anaskhom anwôussinneat: kah no[h] poghog ut anwôussinneat, woh nemunun ne annoosit.
9.11 Ohketeáog ut kuhhogkaóut wadchiigish nashauanitt8ut, sun missi kepenumog k8weyausée teanteaquassinish?
9.12 Onkatogig nemunnumohettit yeu menuhkesuonk kenugke kenaau, sunnummatta nenawun m8cheke? qut mat nutauwohteana(n) yeu menuhkesuonk, qut nutchequnéhtamumun wame, ishkont n8tamehteomun 8naunchem8kaonk Christ.
9.13 Sunnummatta k8wahteauomw8, neg nanawunukeg sephausuwae teanteaquassinish, meechuog nish wadtamáugish temple? kah nag pahtunkeg ut Altarut wutchippuog Altarut.
9.14 Neyane kuhquttuk Lord, nag kohk8tomwehteacheg wunaunchem8kaonk, woh wuttompasuog wunaunchem8kaónk.
9.15 Qut matta nen nutauwohteaunash yeush, asuh matta nuttinsukham8un yeush, woh nuttinhetteónat, newutche negonne wunnegen ut nuhhogkat, nunnuppunnat, onk mishanehteunk n8wawénomitteaonk.
9.16 Newutche tohkonogque nukkuhk8tomuhkon wunaunchem8kaonk, wanne teag nutahto n8che waenomitteanat: newutche m8cheke usseonk nupponumont, nux, missi nutonkapunáonk matta kuhk8tomwehteaon wunaunchem8káonk:
9.17 Newutche yeu wekontamwe usseon n8tunkquatunkan: qut matta wekontam8e wunaunchem8kae aninnohsuenuin nuppaubuhtanumit.
9.18 Neit teaguas nutunkquatunk, wunnamuhkut kuhk8tomwehteaon wunnaunchem8kaonk, woh nutayim 8naunchem8kaonk Christ mo tohunnôadtinn8udt, onk woh mat nummatchteáoh nummenuhkesuonk ut wunaunchem8kaonganit.
9.19 Newutche tohkonogque nutchippinnúin wutch wame wosketompaut, ohch nutayeu nuhhog 8tinninneumunneaóont wame, onk woh nutaneuhomont monáog.
9.20 Kah ut Jewsut nutogqunneunkqus Jewsut, onk woh nutaneuhumont Jewsog: en nag agwe naumatuonganit, onatuh neen agwe naumatuonganit, onk woh nag nutaneuhhumontteanunk agwe naumatuonganit.
9.21 En nag matta wadt?nnaumatuonganegig, neyane nen matta wadtinnaumatuonganeu (matta mo mat n8tinnómatuonganeu en Godut, qut agwe naumatuonganit ut Christut) onk woh nag nutaneuhomonteanunk, mat wadtinnaumatunonganegig.
9.22 N8chumwesitcheg neyane ne nuttin n8chumwasin, onk woh nussohkau n8chumwesitcheg, nutayim wame teanteaquassinish en wame wosketompaut, kah woh n8wadchanónat nawhutche, nashpe ne ahhunnukkukqunnittéi.
9.23 Kah yeu nutussen newutche wunaunchem8kaonk, onk woh nuhn8tahtoh weche kenaau.
9.24 Sun matta k8wahteauomw8, nag quagquecheg wutch ahtóadtuonk, wame quogqueog: qut pasuk attumunum ne anôadtik? ne nómahshunk onk woh kuttumhouomw8.
9.25 Kah nish noh wosketomp ummenuhkenat wutch sonkqhuónat, iohgunnuppo ut wame teanteaquassinut: kah nag wuttusseneau tummuhhouónat anittue chetuhquab: qut nenawun mat anitn8h.
9.26 Newutche nen ne nuttinne quogquen matta chadchepantam8unat: kah nen nuttinne ayeuhkon, matta neyane noh tohtogkodtog mamahchekesuk.
9.27 Qut n8wadchan nuhhog ut agwe, kah noswetamwahtin: ishkont toh ken hen kuhk8tomauog onkatoganeg, neh nehenwonche nuppogkenit.
10.1 Wonk nematog, mat nuttenantam8 woh kuttass8kinneáont, wame k8shinonog agwe matoksqut, kah wame pannupwushaog kehtahannit.
10.2 Kah wame kutchessumopanneg ut Moses ut, matogsqut, kah ut kehtahhannet.
10.3 Kah wame mechippanneg ne nompeu nashauanittoe meechum.
10.4 Kah wuttattamuppanneg ne nompe nashauanittoe wuttattamóonk, newutche wuttattamuppanneg nashauanittoe qussuk ne asuhkunkqhettit, kah ne qussuk, mo Christ.
10.5 Qut monaoh God matta wussikkitteahik8: newutche nag paguanoog ut touohkomuk.
10.6 Yeuyeu yeush kukkuhkinneásuonganinoash onk woh mat kutahchewontam8mun maumahchukish, neyane nag ahchewontamóhettit.
10.7 Asuh ahque waussum8k nunneukontunkanog: neyane nawhutche nagoh, neyansukwhosik, missinnuog nummattappuog metsinneat kah wuttattamunat, kah nepoog pompinneat.
10.8 Asuh ahque nanwunw8dtsquauttuh, neyane nawhutss[i]e nag ussehettit, kah kepshaog pasuk kesuk neenechagu muttannonganog kussuog nabo nish.
10.9 Asuh ahque qutcheuntuh Christ, neyane nawutche nag qutcheheahettit, kah paguanoog nashpe ask8kquog.
10.10 Asuh ahque m8hm8sk8agk, neyane nawhutche nag wonk m8msk8áhetteup kah paguanóog nashpe paguahteaénin.
10.11 Kah wame yeush n nihyeuash ut nagoh wutch kuhkinneasuongash, kah nish wussukwhôsuash wutch nukkogáhkummitteaonganun, en kenaun wohkukquashik muttaok paaum8ug.
10.12 Newutche noh unnantog nunnepoh, nunnukqussitch ishkont kepshau.
10.13 Wanne qutchehuwaonk kutohqunuk8mw8, qut nish nagwutteayéu8gish ut wosketompaut, qut God sampwanumukqussu, noh m(a)tta anánumukó8g qutchehhununkqutch ánue onk ne tapenumog, qut pish weche qutchhuwaonk ayim8m8 kuppohquohhumunnaónt, onk woh ku(t)tapenumunneau tohshinnumunat.
10.14 Newutche ahche wámonogig ámaeihtam8k waussumonat nunneukontunk.
10.15 Nussim onatuh waantamwenuút; wussittum8k uttoh an8wai.
10.16 Wunnantam8wae wuttáttamwaitch ne wanantamog sunnummatta yeu mo8hkomáonk 8sq[h]eonk Christ? petukqunnunk ne s8hqunnumog, sunnummatta mo8hkomáonk wuhhog Christ?
10.17 Newutche kenawun kumonámun, onk pasuk petukqunnunk, kah pasuk muhhog, newutche kenaau wame kummo8hkumunneau ne pasuk petukqunnunk.
10.18 Nok, Israel weyauseyeu8g, sunnummatta nag mechikeg sephausuongash mo8hkom8og ut Altar?
10.19 Neit toh nussim? nunneukontunk ne teag88? asuh ne sepham8ut nunneukontunkanog ne teag88?
10.20 Qut nish Gentilsog sephaushetticheh, nag sephamauaog mattannitt8h, kah matta Goduh, kah matta nuttenantam8 kummo8hkouwónaóont mattannitt8og.
10.21 Matta woh k8tattam8mw8 8tattamwáitch Lord, kah 8tattamwáeehchu mattannitt8og: matta woh kummo8hkom8mw8 wuttabléum Lord, kah wuttableum8 mattannitt8og.
10.22 Sun kumm8ssitteamoheóon Lord: sun kutánue menuhkeseum8un?
10.23 Wame teanteaguashin?sh naumatuwaeyeu8ash ut nuhhogkat, qut matta tapeneunkquottinn8ash, wame teanteaguasinish unnaumatuwaeyeu8ash, qut wame matta k8wekekónukk8unnánonash.
10.24 Ahque howan natinnehaj nehenwonche wuttaihe, qut nish noh, onkatuk woh wutahtauun.
10.25 Nish noh teag magun adt kodtauwompasimuk, meetsek, matta nat8tomuhteaongan?nn8g newutche metahhannit.
10.26 Newutche ohke wuttaihe Lord, kah wame ne ádtahshemechumik.
10.27 Howaneg nag matta wanamptam8gig, wehkomuk en mishadtupwunneat, kah kodmoncheog, tohneteag ponumuk anaquabeog, metch8k matta nat8tomuhteaonganinn8utch wutche metahhannit.
10.28 Qut howan anukqueog, yeu sephamauónah nunneukontunkanog, ahque meech8k, newutche yeuoh ánukqueog, kah newutche metahhannit. Muttaok wuttaihe Lord, kah wame ne attahshim[m]echumegk.
10.29 Metahhannit nussim, matta nehenwonche, qut onkatog: newutche tohwutch nuttapeneaum8onk wussittumuk nashpe onkatuk ummetahhannitt8moh?
10.30 Newutche nen weeche mo8hkomon nashpe wunnetupanatam8onk, tohwutch nen matcheussumuk wutch ne wajeh taubuttantam?
10.31 Newutche asuh metséog asuh wuttattamóg, asuh uttoh aseóg, ussek wame en wussohsum8onganit God.
10.32 Ahque wuttamhuagk matta ut Jewsut, asuh matta ut Gentilsut, asuh matta moawehkomonganit God.
10.33 Neyane wussikkittatheog wame ut wame teanteaguasinit, matta natinneham8unat nehenwonche n8niyeuwonk, qut 8neiyeuongan8 monacheg, onk wôh nag wadchanóog.
11.1 Asukiek, neyane nen wonk asúhkauog Christ.
11.2 Yeuyeu nematog kuttepeneauunumw8 newutche kummehquanumimw8 nish noh ut, kah kutauwohteamw8 wame aninnumóadtuongash yeush kuhk8tomáunógish.
11.3 Qut kuttinánumunumw8 wahteau8k, wame wosketompaog uppuhkuk8óh Christoh, kah mittamwussissog uppuhkuk8oh wosketompuh; kah Christ uppuhkuk8 Godoh.
11.4 Nish noh wosketomp paantogish asuh kak8tomuhteadcheh padtogk8k8kish uppuhkuk, mishonatam uppuhkuk-
11.5 Qut nish noh mittamwossis paantogish asuh kak8tomuhtea(d)cheh, uppuhkuk matta puttaghom8g, mishonantam uppuhkuk, newutche ne netatup wéhwepuskham.
11.6 Newutche mittamwossis matta puttogwonk wuhhogkuh wéhwépuskhaj: qut mittamwossis akodchik wéhwepuskhomun asuh chequodtueohwhut puttagwhonch wuhhogkuh.
11.7 Newutche wosketomp ahque puttagwudch uppuhkuk, newutche yeuoh wutogqueneunkqussuonk kah wussohsumóonk God, qut mittamwossis wussohsumóonk wosketomp.
11.8 Newutche wosketomp matta wutchéheau mittamwussissit, qut mittamwussis wutchéheau wosketompaut.
11.9 Kah wonk wosketomp matta wutch kezheau mittamwussissut, qut mittamwussis wutch kezhéau wosketompuh.
11.10 Newutche woh mittamwussis puttaghum uppuhkuk newutche Angelsog.
11.11 Qut wosketomp matta woh wosketompóou, matta mittamwossisin8g, kah mittamwossis matta woh mittamwossissu, matta wosketompaun8k ut Lordut.
11.12 Newutche neyane mittamwossis wutchéheau wosketompaut, netatup wosketomp wutchéheau mittamwossissut, qut wame wutcheheáog Godut.
11.13 Wussum8k kuhhogkaóog, sun wunnegen mittamwossis peantamauont Goduh matta puttagwhôsegk?
11.14 Sunnummatta kuhk8tomunkou wosketompain, wosketomp qunùhquoant ne wutakodchúonk.
11.15 Qut mittamwossis qunuhquoant, ne wussohsumóonk, newutche uppúhkuk aninnumauonan wutch woh upputtag8humunat.
11.16 Qut howan ayán8adt, matta nutáusséunan, asuh ummoyeuwekomongash God.
11.17 Qut ne wahteauwáhenog matta k8waweenomunnomw8 moéóg matta wutch wanegik, qut ne machuk..
11.18 Newutche negonne, moeu peyaóg moyeuwehkomonganit, nunn8tam penuanittuongash kenugke kenaau, kah noh n8chu n8namptamun.
11.19 Newutche m8che mos panneyeuongash kenugke kenaau, neg pannuppe wunnekitcheg woh wahteauwahuwonunk kenugke kenaau.
11.20 Newutche moeu peyôog ut pasukquinnu ayeuonganit, matta yeu meech?nat mishadtup8onk Christ.
11.21 Newutche meechóg, nish noh pasuk nemunum negonáe nehenwonche metsuonk, kah pasuk kodtupp8, kah onkatuk kogkeissippam8.
11.22 Tohhen, matta k8wek88mw8 ahhut meetsimuk kah wuttattamuk, asuh sun kummanánumumw8 ummoyeuwehkomunk God, kah kutakodchehheomw8 matta ahtoógig? toh woh kuttinnunnomw8? yeu woh k8ch waeenominunneau? matta k8waweenomunnomw8.
11.23 Newutche nutattumunomp Lord n[e] kohk8tomauúnóg; Lord Jesus ne nohkog wánass8mit, nemunum petukqunnunk.
11.24 Kah mahche tabuttantog sohqunumun kah n8wau, nemunnum8k, meech8k, yeú nuhhóg sohquanumauwunog s yeu ussek wutch kummequanumuongan8.
11.25 Néyáne wonk nemunum wuttattamwaitch, mahche meetsit, n8wau, yeu wuttattamwaitch, wuskeu Testament n8sqheonganit, yeu ussek noh hô utt8che wuttattamógish, wutche kummequanummuongan8.
11.26 Newutche noh hô utt8che mechógish yeu petukqunnunk, kah wuttattamógish yeu wuttattamwaitch, kenatitteámw8 wunnupp8onk Lord, noh pajeh peyonat.
11.27 Newutche wuttinniin howan, mechik yeu petukqunnunk kah wuttattog yeu 8tattamwaitch Lord, matta quoshaeetamwu, noh wussumau nushuhkonat wuhhog kah 8sqheonk Lord.
11.28 Qut wosketomp pannuppe nat8tomauonch wuhhogkuh, kah neit mechitch ne petukqunnunk, kah wuttattaj ne wuttattamwaitch.
11.29 Newutche noh mechuk kah wadta(t)tog mat quoshaeitamwáe, mechu kah wuttattam awakompanaonk ut wuhhogkat, mat wahteau8g wuhhog Lord.
11.30 Newutche yeu, monáog kenugke kenaau n8chumwesuog kah machinaog, kah monaog koweog.
11.31 Newutche wussumogkut kuhhogkauónog, matta woh k8sumitteomun.
11.32 Qut wussumitteaog, Lord kussasamatahhukqun, onk woh mo kutawakompanomun weeche muttaok.
11.33 Newutche nematog moeu peyaóg metsinat pahhettegk.
11.34 Kah howan kodtupwit, metsitch ut wekit, onk woh mo kummoeu peyaum8 ut awakompanaonganit, kah onkatogish pish n8nohtauunash pey(ô)on.
12.1 Onk papaume wadchukish Nashauanitt8ut, nematog, matta kuttinánumun8mw8 kutass8kinneáont.
12.2 K8wahteaumw8 kutgentlsuomwop, kummonchanukkumwop ut yeug mokákitt8kig [n]nuneukontunkanog, neyane sagkompagunnitteaógup.
12.3 Newajeh wahteauwáhunóg, wanne howan ket8hkont nashpe wunnashauanit8moh God, unnóou Jesusoh, kummachenánumuk, kah wanne howan woh n8wau, Jesus Lordeu qut nashpe wunnetupanatumwe nashauanitt8.
12.4 Onk m8cheke chippu aninnumoadtuongash, qut noh pasuk na(s)hauanit.
12.5 Kah m8cheke chippeu aninnummoadtuongash, qut noh pasuk Lord.
12.6 Kah m8cheke chippeu anomut tananakausuongash, qut noh pasuk God noh asit wame ut wame.
12.7 Qut wahteawáhuwaonk Nashauanit, aninnumauon nish noh pasuk 8naiyeuontamunat.
12.8 Newutche pasuk aninnumauau nashpe nashauanit, waantamóe kutt8wonk, onkatog wahteunteáe kutt8wongash, nashpe noh pasuk Nashauanitto.
12.9 Onkatog wunnamptam8onk, nashpe noh pasuk Nashauanit, onkatog wuttapenumunat neetskehuwaónk, nashpe noh pasuk Nashauanit.
12.10 Onkatog wutussenat monchanatam8ongash, onkatog quoshae missohham, onkatog 8wahteauunat nashauongash, onkatog ianont8waongash, onkatog ukquaquoshkinnumunat unnont8waongash.
12.11 Qut wame yeush wutussenash noh pasuk nont Nashauanit, chachaubenumauont nish noh pasuk8 nanásu, neh anantogeh.
12.12 Newutche neyane muhhog pasuk88, kah m8naash uppompuhcháiyeumash, kah wame uppompu(h)cháiyeumash noh pasuk muhhog, monák, pasuk nont muhhóg, neyane wonk Christ.
12.13 Newutche nashpe pasuk nashauanit wame kukkutsumitteamun, ut pasuk muhhogkat, uttoh unne kut Jewsúnneau, asuh Gentil, uttoh unne kukkénepissinneau, asuh kutchippiinnean, kah wame k8tattamméhhetteamun út pasuk nashauanit.
12.14 Newutche muhhog matta pasuk pompuhchai, qut monatash.
12.15 Musseet n8wadt, newutche matta nen menutcheg, matta nen muhhogkat n8ch[i]8h: sunnummatta newutche wutcheiyeu muhhogkat?
12.16 Kah mehtauog n8wadt, newutche matta nen muskesuk, matta neen n8chi8h muhogkat: sunnummatta newutche wutcheiyeu muhhogkat?
12.17 Wame muhhog muskesuk8ut, uttiyeuoh n8tam8onk; wame n8tam8onganu8t, uttiyeuoh munnontamóonk.
12.18 Qut yeuyeu God upponumon nish noh pompuhchai ut muhhogkat, neyane wekontog.
12.19 Kah wame pasukquinneú88k pompuhchai, uttiyeuwoh muhhog.
12.20 Qut yeuyeu monatash pompuhcháiyenush, qut pasuk nont muhhog.
12.21 Kah muskesuk matta woh unnaú8 menutchegoh, matta kukquenauwéheúh, asuh wonk muppuhkuk mussétoh, matta kukquenauwéheúmw8.
12.22 Matchaog, ánue wonk, yeush uppompuhcháiyeumash muhhog, nish m8cheke n8chumwiyeuash, nish auwohteaonganu8ash.
12.23 Kah yeush uppompuhchiyeumash muhhog, nish anatámógish peánumukquodtash, yeush ut nupponamunan anue m8cheke qutt(i)anatamunat, kah kukkáusuo(n)gane pompuhchaiyeúmunnônash, m8cheke anue tapeneunkqutash.
12.24 Newutche wanegugish kuppompuhcháiyeumunnonash, matta quenauhikk8mun8h, qut God kukenauwéhteop muhhogkuh, umm8cheke aninnumwontamun quttiantamunat, ne quenauhikk8m8uk.
12.25 Onk woh wanne penuanittuongan8 ut muhhogkat, qut pompuhchasin woh nanauánitteum8ash.
12.26 Kah pasuk pompuhchai onkquammattog wame pompuhchasin 8weche onkquamqmattamuneau, as(u)h pasuk pompuhchain wuttianumit, wame pompuhchasinneunk 8qekontam8môuh.
12.27 Yeuyeu kenaau wuhhogkuh Christ, kah nish noh uppompuhchaiyeum.
12.28 Kah God nawhutche upponuh ut moyeuwehkomonganit, negonne Apostlesog, nahohtôeu quoshodtumwaenuog, nishwe kuhk8tomwéhteaenuog, mahche ne nag, monchanatam8ongash, neit neetskehuwae aninnummoadtuongash, aninaúsitcheg, nanánuwaenúog, m8cheke unnont8waongash.
12.29 Sun wame Apostlesog? sun wame quoshodtumwaenuog? sun wame kuhk8tomwehteaenúog? sun wame monchanatamwáeussécheg?
12.30 Sun wame áhtoóg neetskehuwae aninnummoadtuongash? sun wame ianont8waog? sun wame quaquannuppinnomwog?
12.31 Qut menuhke ahchewontam8k wáunnagigish aninnummoadtuongash: kah onch kukkuhk8tomaúonunw8 anue wunnegen may.
13.1 Tokonnogque nuttinnont8won wutunnont8waongan8 wosketompaog, kah angelsog, wanne ahtouóon womoausuonk, nutogquen(e)unkqus neanont8wag wompuhshog, kah sahsauagemesut sahsauag.
13.2 Kah tohkonnogque nutahtauun aninnummoádtuonk quoshae missohhamunat, kah wohtamon wame nupwôaongash, kah wame wahteunkteaonk, kah tohkonnogque nutahtauun wame wunnamptam8onk, onk woh nutontahtoh wadchuash, matta ahtau8on womoausuonk, wanne teag nen,
13.3 Kah tohkonnogque nummagun wame nummaumachiash nussóhkomm8nonat matchekuog: kah tohkonogque nummagun nuhhog chikkoswonát, kah mo nutahtau8un womoasuonk, wanne n8nenéh?kk8un.
13.4 Womoausuonk sepepahuau, kah womoausu, womoausuonk matta ishkauóussúmun8 womoáusuonk matta mishkôó(mu)n8, matta p8kemun8.
13.5 Matta kuhkeneausseu, matta natinnehomm8 nehenwonche wuttaihe, matta teanuk m8hm8skum8, matta matchenanatamm8.
13.6 Matta wekontam8 ut matcheseonganit, qut wekontam ut wunnomwayeuonganit.
13.7 Tohshinum wame, wunnamptam wame ann8osu wame, chequnnehtam wame.
13.8 Womoausuong matta mahtshano, qut asuh quoshae missohhamm8ongash pish mahtshaash, asuh unnont8waongash, pish chequnohtaash asuh wahteunteaonk pish mahtsheau.
13.9 Newutche n8wahteomun nawhutch, kah nukquoshodtumwaenunnéan nawhuch.
13.10 Qut ne pannuppe wunnegik peyaum8uk, neit ne noh wajeyeu8k pish mohtshau-
13.11 Mogkiesúeon, nutogk8wop mukkiesut, nutogque wahteauop mukkiesut, nutogque unnantamup mukkiesut, qut anineeuwean, nutamanum mukkiesuo8ngash.
13.12 Newutche yeuyeu nuppannupompattámumun glasse, pohkinae, qut neit papiuhsukeh muskesukquash: yeuyeu noh n8chewahtroh, qut neit pish n8wahteoh neyane [wo]nk wahimuk.
13.13 Kah yeuyeu ohtaash wunnamptamóonk annôussúonk, womoausuonk, yeush nishweu qut anuwe missi womoausuonk onk yeush.
14.1 Asuhkom8k womoausuonk, kah kodtantam8k nashauanittue aninnumoadtuongash, qut anue woh kuhk8tamwehteaog.
14.2 Newutche noh pen8wontuwaé an8wodt, matta ken8nauou wosketompuh, qut Goduh, newutche wanne howan 8wohtauon qut ut nashauanitt8ut n8wau nupw8aongash.
14.3 Qut noh kohk8tamwehteadt, ken8nau wosketompuh 8wekekonónat, wehquetumauonat, wekontamwaheonat.
14.4 Noh pen8wont8wae an8wadt, weekkonau wuhhogkuh, qut noh kohk8tamwehteadt wekitteauwaheau moyeuwehkomunkoh.
14.5 Nukkodtantam k8wame pen8wont8wónaôont, qut ánue kukkuhk8tomuhkona•ont, newutche noh kohk8tomwehteadt anue missugken, onk noh m8cheke unnont8adt, kuttumma quohquoshkinuk, onk woh moyeuwehkomonk attumunum wekekonittin.
14.6 Yeuyeu nematog, peyaónunôg m8cheke unnont8waon, toh kittinne wunnáihennumw8, kuttumma unnunnóg asuh nashpe 8wahteauwáhuwaonk, asuh nashpe wahteunteaonk, asuh nashpe kohk8tamwehteaonk asuh nashpe quoshodtam8onk.
14.7 Kah mat pamantamm8munogish mashont8wóm8ógish, asuh puhpegq asuh harp, kuttumma piuhsuk8wom8ug uttoh pish ne wahteaun uttoh en puhpequon, asuh harp8wóm8ug.
14.8 Newutche monopuhpeg matta pîuhsukkont8womun8g, howan woh quoshauwehtog ayeuwuttuonk.
14.9 Neyane kenaau wonk, kuttumma ket8hkóog wutch kenanuwóut kutt8wongash nish wohwohtamugish, uttoh pish in wa[h]teauun uttoh an8womuk? newutche, kukkuttumw8 ut mamatchekesukqut.
14.10 Paguodche monaash wuttaátonkqussuongash muttaohket, kah wanne tahn8cheyeum8ash.
14.11 Newutche matta wahteauóun ut toh náuwuttam8m8ug wadtauatonkqussuonk pish neyaneyu8 ut noh an8wadt, pen8wont8waenin, kah noh an8adt pish pen8wont8waeyeu8 ut nuhhogkat.
14.12 Kenaau netatupe, newutche kutahchue kodtantamumw8 nashauanitt88ugish, natinneham8k onk woh kummishanumukqussimw8, wekekonuttinneat moyeuwekomonganit.
14.13 Newutche noh kéket8kóhtunk pen8wont8waonk, peantaj onk woh ukqushkinnumun,
14.14 Newutche penowont8wae peantamon nunnashauonk peantam qut n8wohwohtam8onk wanne mechumun8.
14.15 Neit toh n nih? nunnashpe peantam nashauanit, kah wonk nun nashpe peántam wohwohtamoónk: nunnashp8homam nashauanit, kah wonk nunnashp8hamom n8wohwohtam8onk.
14.16 Mattannánog, nashpe wunnanitteaan nasháuanit, noh neepauut kenugke as8kinitcheh, uttoh woh wuttin unn8won Amen, mahche tabuttantaman, matta wahteauug toh án8wáon.
14.17 Newutche wunnamuhkut k8ne tabuttantam: qut onkatog matta wekekonau.
14.18 Nuttabuttantamau nummanitt8m, numm8cheke unnont8wam onk kenaau wáme.
14.19 Qut ut moeuwekomonganit, ánwoh n8wi napanna tahshinash kutt8wongash nashpe n8wohwohtam8onk, onk woh wonk nukkuhk8tomau onkatogig, onk neit {unnoowaon} piogque muttannonganogkodtash penowont88ae kutt8wongash.
14.20 Nematog ahque mukkiésue wohwohtam8k, qut mukkiésue ishkauôsegk, qut wosketompae wohwohtam8k.
14.21 Ut unaumatuonganit wussukwhôsu: nashpe pen8wont8wae meenanash, kah pen8wont8wáe mussisset8nash, nuttinnonnaoash yeug missinninnuog, qut onch yeush waj wame, matta n8tunk8og, n8wau Lord.
14.22 Newutche pen8wont8waongash kuhkinneasuonganú8ash, matta en nag wanamptogig, qut en nag matta wanamptamogig: qut kuhk8tomwahteaonk, matta 8chiéinneau pann8wohtogig, qut nag wanamptogig.
14.23 Yowutche mámussu moeuwekomonk moeupeyaum8ug pasukquinnu ayeuonganit, kah wame penowont8wahettit, kah petutteahettit as8kitcheg, kah asq wanamptam8gig, sun woh mat n8wówog kukkogkeámw8?
14.24 Qut wame kuhk8tomuhteahettit, kah petutteadt pasuk matta wanamptam8g, asuh pasuk as8kit, uppahtimóuh wame 8sumóuh wame.
14.25 Kah nemehkuh keme8gish ut wuttahut wahteauwáhuonash, neit kepshont ut wuskesukqut, wowussumau Goduh, kah wuttinnonchimun, wunnamuhkut kutappetunkumw8 God.
14.26 Toh unneu neit nematog, moeu peyáog, njsh noh pasuk ahtau ket8hamaonk, ahtau kuhk8tomuhteaonk, ahtau penowont8wáonk, ahtau wahteauwáhuwaonk, ahtau quinnupp?nnum8ónk: wame ussenaj wutch wekekonittinneat.
14.27 Howan pen8wont8adt, nees8hettich, asuh webe nish8hettich, kah hahsukóeu, kah pasuk quinnupinitch.
14.28 Qut wanne quaquanuppinnumwénunnúun8g, chequnapitch ut moeuwekomonganit, kah ket8hkonch ut wuhhogkat, kah en Godut.
14.29 Kuhk8tomuhteaenuog ket8kahettich nesuog asuh shuog, onkatogig wussiittumóhettich.
14.30 Toh ne wahteauwáhet noh na kishke apit, negonneyeuit chequnapitch.
14.31 N[e]wutche woh wame kukkuhk8tomwehteamw8 nonásu, onk woh wame wunnetuhtaunneau, kah woh wame wekontamweheáog.
14.32 Wunnashauaongan8oash kuhk8tomwehteaenúog, nosweetauwáog kohk8tomwehteánutcheh.
14.33 Newutche God matta nanwonyeumwohh8wóou, qut wunnohteahuwón, neyane ut wame moeuwekomongonéhtu.
14.34 Kummittamwússuwúog chequnaphettich ut kummoeuwekomonganéhtuóut, ne wutche matta unnanumóog ket8hkunk, qut agwe ut noswetamóhettich, ne wonk ann8wadt unnaumatuonk.
14.35 Kah kodnetuhtauáhettit ne teaguas, nat8tomauáhettich wesukóuh ut wekuwóut: newutche ne akodchuonk mtttamwossis ket8kont ut moeuwekomonganit.
14.36 Téaguas? sun wuttinn8waonk God sohham8mw8 wutch kuhhogkaóont asuh sun webe kuppeónukquneau?
14.37 Howan unnantog, nen quoshodtumwaén?n, asuh nashauanittoénin, samp8aontaj yeush wasukkúhhumáuunógish, nish 8naumatuongash God.
14.38 Qut howan as8kit, as8kitch.
14.39 Newutche nematog, ahchewontam8k kuhk8tomúhkon, kah ahque quihtehteagk penowont8on.
14.40 Wame wunnenaj, kah kuhk8wae.
15.1 Nano wonk nematog, k8wahteauwáhunnumw8 wunaunchem8káonk, ne kohk8tomauúnóg, kah wonk attumunumógkup, kah ne nepauweóg.
15.2 Kah ne nashpe wadchanitteaog, mehquontamog uttoh áne kuhk8tomauunôg kuttumma tahn8che wunnamptamóg.
15.3 Newutche kittinnúmaunnumw8 negonne ne wonk, attumunumwomp; Christ nupp8wontamup kummatcheseonganunonash neáunag wussukwhonganash.
15.4 Kah noh mo posekinau, kah omohkeu wonk nashikquinogok neaunag wussukwonganash.
15.5 Kah wunnaópuh Céphas, neit nabones8utcheg.
15.6 Ne mahche n nag nogkup anue onk napanna tahshit pasuk88oh wematoh pasukqut: n nag anue pohshe ash pomantamwog, qut nawhutche kouéog.
15.7 Kah ne mahche nogkup Jamesoh, neit wame Apostlesoh.
15.8 Kah maumaijsh nunnauop wonk onatuh noh koshkomeu nekit.
15.9 Newutche nen nuppeisses ut Apostlesog matta nuttapenumo nutussowesinneat Apostle, newutche nen n8woskéhteóh ummoeuwekomonk God.
15.10 Qut nashpe ukkitteamonteanitteaonk God, nen n noh nen, kah ukkitteamonteanitteaonk ne anummiimukup matta mo tahn8cheinn8, qut nen nutanakaus anue m8cheke onk nag wame, qut matta nen, webe ukkitteamoneanitteaonk ne wech?yeumukqueh.
15.11 Newutche asuh nen asuh nagoh, ne nuttinne kuhk8tomuhkonan, kah ne kittine wunnamptamunáop.
15.12 Kah kuhk8tomwehteaog Christ omohkeu wutch wunnuppunat, tohwutch n8wáhettit nawutche kenugke kenaau, wanne omohkeongan8 wutch nuppunat?
15.13 Qut matta omohkeongan8 wutch nuppunat, neit Christ matta omohkeu.
15.14 Kah Christ matta omohkeg, neit nukkuhk8tamuhteaonganun tahn8cheyeu8, kah wonk k8namptam8ongan8 tahn8cheyeu8.
15.15 Nux, kah nummishkouómun pann8wae wauwacheg papaume Godut, newutche n8wauwomun papaume God, noh omohkinon Christoh: noh matta wutomohkinausuhhoh nupp8og matta omohkehetteg.
15.16 Newutche nupp8og matta omohkehatteg, neit Jesus Christ matta omohkinóus.
15.17 Kah Christ matta omohkinontus, neit k8namptam8ongan8 tahn8cheyeu8, ash kutapmw8 kummatcheseongan8wóut.
15.18 Neit wonk nag kaécheg ut Christut awakompanaog.
15.19 Webe yeuut pomantam8onganit kuttannoôsimun ut Christut, neit kutanueu kuttumungehpunomun missininnúog.
15.20 Qut yeuyeu Christ omohkeu wutch nuppunat, kah noh kakeneumuneu8 neg kaécheg.
15.21 Newutche neyane nashpe wosketomp nupp8wonganú8, nashpe wosketomp wonk omohkewonganu8 wutch nuppunat.
15.22 Newutche, onatuh ut Adamwóut wame nupp8og, netatup ut Christut pish wame pomantamwaheoog.
15.23 Qut nishnoh wosketomp nehenwonche ukkuhk8waonganit, Christ kakeneum ompetak nag wadchiitcheg Christut, peyont.
15.24 Neit wohkukquoshin, mahche ponit ass8tam8ongan ut Godut, Wut8shimau, mahche n8kinuk wame nananuwáonk, kah wame ass8tamóonk kah menuhkesuonk.
15.25 Newutche noh mos nanawunnuau noh Pajeh upponoat wame matwóoh ut agwe wussetut.
15.26 Maumachish noh matwaú woh paguanit ne nupp8onk.
15.27 Newutche, mahche wame ponam agwe wussetut, qut n8wadt, wame ponam agwe wussetut; ne wahteauwáhuw•n, yeuoh chippinau, noh ponamaunt wame ut agwe nagum.
15.28 Kah wame teanteaquasinish sohkog, neit pish Wunnaumonain agwapehtauau neh agwe ponamungqutche wame, onk woh God wameyeu8 ut wame.
15.29 Matta nan8g nag toh woh usseog kodsumutcheg wutch napukeg, nupp8og matta omohkehetteg, neit tohwutch kutchessumóog wutch nápukeg.
15.30 Kah tohwutch nepaiéog nunnukquottut nishnoh hour?
15.31 Nutchadchekeyeuwam nashpe k8wekontam8onganun, ne ohtau ut Christ Jesus ut ke-Lordumun, asekesukokish nunnup.
15.32 Tohneit neánussehettit missinninnuog nutayeuohkon puppinashimwog ut Ephesus, toh nuttinne wunnenehuk, nupp8og matta omohkehetteg: metsitteuh kah wuttattamuttuh, newutche saup woh kenupmun.
15.33 Ahque as8kekomuk8k, matchekeket8kaonk anisteau wunnetuppeongash.
15.34 T8kek ut sampweseonganit, kah ahque matchesek: newutche nawhutch wanne ahtoóuog waheaonk God, yeu nussin wutch kutakodchuongan8.
15.35 Qut nawhutche n8wáog, Toh unne omohkinnôsohhanneg nupp8og? kah teagua muhhog paáhettit.
15.36 Kummattamág8, ne ahketeaop matta nekinninno, kuttumma nupp8m8uk.
15.37 Kah ne ahketeaop, matta noh kutohketeáun muhhog noh pish apit, qut poskegin, paguodche wheat, asuh onkatuk.
15.38 Qut God 8hogkiyuhkóntamun, neyane wekontog, kah nishnoh wuskennem nehenwonche wuhhogkuh.
15.39 Wame weyaus matta nequtchippano, qut pasuk 8weyaus8 wosketompaog, onkatog 8weyaus8 puppinashimwog, onkatog namohsog, onkatog psuksesog.
15.40 Na wonk kesukque muhhogkunk, kah ohkéeu muhhogkunk, qut kesukque wussohsumóonk pasuk88, kah ohkéeu onkatog.
15.41 Pasuk wussohsumoónk nepáuz, onkatóg nanepauhshádt kah onkatog wussohsum8ongan8 anogqsog, newutche anogqs pen8winneungqussumau anogqsoh ut sohsum8onganit
15.42 Neyane wonk wutomohkeongan8 napukeg, ohteuhkausúog ut anitut, omohkeog matta aninn8unat.
15.43 Ohteúhkon ut mishonontam8onganit, omohkinaúsu en sohsum8onganit, ohteúhkausu ut n8chumwiyeuut, omohkinausu ut menuhkesuonganit.
15.44 Ohteúhkausu ut neahennusseup muhhog, ne omohkinumun nashauanittoe muhhogkadt, nná weyausue muhhog kah ná nashauanittoe muhhog.
15.45 Kah ne nussukwhósu . negonne wosketomp Adam mo ayeuau pomantamwae keteahogkou, kah maumachish Adam mo ayeuau quaquakheau nashauanit.
15.46 Qut matta ne mo negonne, ne nashauanitt88g, qut ne weyauseyeu8k, kah ompetak ne nashauanitt88.
15.47 Negonne wosketomp wutchayeu ohkeit ohkeyeu8, nahohtoeu wosketomp noh Lord wutch kesukqut.
15.48 Neyane noh ohkeyeuút, neyane nag ohkeyeuútcheg, kah neyane noh kesukqut, neyane kesukqueayeu8og.
15.49 Kah neyane wutogkqunneunkqussuonk ahtauog noh ohkeyeut, nenaan wonk nutahtauunan wutogqueneunkqussuonk noh kesukqut {wadchiit}.
15.50 Kah yeu nussin nematog, weyaus kah wusqueheunk matta pish ahtóou wutass8tomóonk God, kah ánéuk matta woh ahtano matta anittin8g.
15.51 Kusseh, kukk8tomauonumw8 asampamukquok, matta pish wame kukkou8mun qut pish wame kuppenowinneungqussimun.
15.52 Teanuk, quenau suppikquoshámuk, maumachish monopuhpegquámuk, newutche monopuhpeg pish kut8m8, kah nupp8og pish, mat wonk aninnuwe, ômohkeog, & pish nuppen8winneungqussimun.
15.53 Newutche yeu woh aneuk mos hogqueheau mat woh ánittin8g, kah yeu woh nap8m8uk, mos hogqueheau mo nanupp8muk.
15.54 Neit, yeu woh aneuk pish hogquehteau ne woh mat anittin8g, kah yeu woh nap8m8uk pish hogquehtean ne woh mat nap8mun8g, neit pish nnih, ne n8waonk wasukuhwhôsik, nupp8onk misheasquoneau ut sohkauaonganit.
15.55 Woi nupp8onk uttiyeu kutchohkh8waonk? Woi weenohke, uttiyeu kussohkôsuonk?
15.56 Wutchohkh8waonk nupp8onk matcheseonk, kah ummenuhkesuonk matcheseonk unnaumatuónk.
15.57 Qut God tabattantamauunaj, noh aninnumungqueog sohkôsuonk, nashpe Jesus Christ Nul-lordumun.
15.58 Newutche womonogig nematog, menuhkekompau8k, mamontinitteátéok, nagwutteaé misheussegk wutanakausuonk Lord newutche k8wahteauuneáu, kutanakausuongan8 matta tahn8chéin8, ut Lordut.
16.1 Yeuyeu papaume puminnum8onk wutch wanetupanatogig, neyane kuhquttumop moeuwekomongash ut Galatia, neyane ussek.
16.2 Negonne kesukok ne week, nishnoh pasuk kenaau chipohtaj puminnum8onganit, neyane God wunnenéheont, na woh matta puminnum8wonganinn8 peyóón.
16.3 Kah peyóon, howan wauweenómok nashpe k8sukkuhwhongan8ash, nag pish nutann8nôog, kuppaudtaunnaont kummag8ongan8 ut Jerusalem.
16.4 Kah tapeneungquok nen wonk nummonchenat, nag pish n8weechógquog.
16.5 Yeuyeu kuppeyaoninumw8, pannupwusháon Macedonia: newutche nuppannupwusham Macedonia.
16.6 Kah paguodche nen nutappin, nux, kah nuppupp8nsinon weeche kenaau, onk woh ken8swaeu weechaimw8, uttoh áyoi.
16.7 Newutche matta kenauunnomw8 yeuyeu neáyoi, qut nutannous k8wechayeumunúnnaónt ogguhse, Lord unnanumit.
16.8 Qut pish nutap ut Ephesus noh pajeh Pentecost.
16.9 Newutche mishe squoant kah wunanakausue n8woshweetunkqun, kah na monaog pann8wohtiitcheg.
16.10 Kah Timotheus peyont, naum8k woh matta wabesue k8weetomuk8h, newutche anakausu wutanakausuonk Lord, neásee.
16.11 Newutche howan mishananumunkitch, qut wunohteae n8swae wechok, onk woh nuppeyog, newutche n8weeche askauwompam weemattinneat.
16.12 Papaume nemat Apollos, nummishe wehquetumauop kuppeyaónukqunnaóont weeche wemattinneuh, qut matta unnantamo kuppeyaonukqunnaó(o)nt yeu aquompak, qut pish peyau wunogkohteashunk ahquompi.
16.13 Askuhwheteagk, menuhkekompau8k ut wunnamptam8onganit, menuhkosketompó8k, menuhkesegk.
16.14 Wame kuttaiheyeuóash ussenaj en womonittinneat.
16.15 K8wehquetumaunumw8 nematog, (k8wahteaumw8 wek Stephanus, ne kákeneumunneu Achaia, kah nag mag8og wuhhogkauh wuttannummaónaóont wunnetupanatamunutcheh)
16.16 Mosogquehtók neánussitcheg, & nish noh howan nuttannumunkqunan weeche, kah anakausit
16.17 N8wekontam uppeyaonk Stephanus, kah Fortunatus, kah Achaicus: newutche ne woh aseôgkup, ne wutusseneau.
16.18 Newutche tapheaog nashauonguh kah kenaau: newutche wahuk neg ne ônusitcheg.
16.19 Moeuwekomongash ut Asia k8wonkomukouóog. Aquila, kah Priscilla kumm8cheke wonkomukouôog ut Lordut, weeche moeuwekomonk ut wekuóont.
16.20 Wame wemattinneunk k8wonkomukouwóog wonkquttegk nashpe wunnetupanatamwe chipwu[n]ittikpukanawuttuonk.
16.21 N8wonkqutteam8onk nen Paul nashpe nunnutcheg.
16.22 Howan mat womonunk Lord Jesus Christoh, anathama Maranathayeu8utch.
16.23 Ukkitteamonteanitteaonk Lord Jesus Christ weetomuk8k.
16.24 N8womoausuonk wetomuk8k wame ut Christ Jesus. Amen.