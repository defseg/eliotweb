1.1 KAH Jehovah wehkomau Mosesoh, kah ukken8noh wutch mukkinneáe kommukqut, n8wau.
1.2 Ken8s wunnaumonuh Israel, kah nag us, howan kenaau paudtunk mag8onk en Jehovahut wutch neetahsuog, wutch heardsut kah wutch floksut, pish kummagumw8 kummag8ongan8. 
1.3 Ummag8onk chikohsue sephausuong8n[u]ùk wutch herdut, sephausitch nomposhimwoh pahkesinutcheh: ut squontamut mukkinneáe kommukqut ne pish ummagun: wutche kitteamonteanitteae tapeneam8onk anaquabit Jehovàh.
1.4 Kah noh pish ponam wunnutcheg, uppuhkukqut chikkohtae mag8onk, kah pish kitteámonteanittamwe tapeneaumuon wutche nagum, wutche wunnohteaheonat.
1.5 Kah pish nushau wushkoshumwoh wutch herdsut anaquabit Jehovah, kah wunnaumonuh Aaron sephausuenùog, nag pish pas8chewuttauog wusqueheonk, kah pish séaonteaog wusqueheonk woskeche Altarut, waéenu, ne kishke mukkinneae komukque squontamut.
1.6 Kah noh pish nushau chikkohtae mag8onk, kah pish wussukqussumun, ut wutchippiyeúmut.
1.7 Kah wunnaumonuh Aaron sephausuaen pish ponamwog n8teau altarut: kah pish wunnushitteauog wuttùhqunash, ut n8taut.
1.8 Kah wunnaumonuh Aaron sephausuaenuog, pish wunnohtóog chippiyeuash, uppuhkuk kah wees, woskeche wuttuhqunit ne n8taut, ne woskeche Altarut.
1.9 Kah wuttinnomhog, kah wúhkontash pish ukkitshittanash nippeit: kah sephausu[á]en pish wutchikkossumun wame ut Altarut, chikohtáe mag8onk n8tae sephausuonk, weetemunkquok en Jehovahut,
1.10 Kah sephausit wutch flokut, wutch shepsut asuh wutch goatsut, wutche chikkohtae sephausuonk, noh pish wussephausin nomposhimwoh pannuppeyeuwunutcheh.
1.11 Kah pish wunnushoh yôáeu nannummiyeu Altarut, anaquabit Jehovah: kah wunnaumonuh Aaron sephausuenuog, pish seahhamwog wusqueheonk ut woskeche Altarut, waéene.
1.12 Kah pish wussukqussum ut wutchippiyeumut, kah uppuhkuk kah wees: kah sephausuaen nash pish 8nohtauunash, ut woskeche wuttuhqunit nish ohtagish n8taut ne ohtag ut Altarut.
1.13 Kah wuttinnomhog kah wuhkontash, pish ukkitshittanash nippe, kah sephausuen pish wame wussephausinish kah wutchikkossumunash ut Altarut, ne chikkohtáe sephausuonk n8tae mag8onk, ne weetemungquok en Jehovahut.
1.14 Kah tohneit chikohtae sephausit mag8onk, en Jehovahut, wutch puppinsháog, neit pish mag8 wussephausuonk, wutch turtle wuskuhwunánoh, asuh wuskuhwhunnannáémesoh.
1.15 Kah sephausuaen pish uppas8chewuttaun ut Altarut, kah pish tummussum uppuhkuk nashpe wuhkôsúh, kah pish wutchikkossumun ut Altarut, kah wusqueheonk pish senumun ut yôáe Altarut.
1.16 Kah pish sohwhunum ummóunattunk, weeche uppéunog, kah pish unnohkon, yôáe Altarut wutchepwôayeu ut pukquee ayeuonganit.
1.17 Kah noh pish uppohshittahhamun, weeche wunnuppuhwhunuh, matta pish wutchippunnum8un, kah sephausuen pish wutchikkohsumun ut Altarut, ut woskeche wuttuhqunut, ne n8taut, ne chikohtae sephausuonk, n8tae [·]mag8onk wutch weetemungquok ut Jehovahut.
2.1 KAH keteahogkou sephausit mag8onk, meetsue sephausuonk en Jehovahut, wussephausuonk pish pasquag n8khik, kah pish wussokanumun pummee, kah pish ne woskeche upponamun frankincense.
2.2 Kah pish uppaudtauon wunnaumonuh Aaron sephausuenuog: kah noh pish ámaunum yânitchan, wutch ne n8khik, & wutch ne pummee, weech wame ne frankincense, kah sephausuaen pish chikohsum ne mehquantamóonk, ut Altarut n8tae mag8onk, weetemungquok en Jehovahut.
2.3 Kah ne asqunuk ne meetsue sephausuonk ne pish wuttaihe Aaron, kah wunnaumonuh, ne nakome wunnetupanatamweyeuo[u]k, wutch chikkohtae wussephausuonganumash Jehovah.
2.4 Kah màg8an sephausuonk meetsue sephausuonk apwôsu ahhuttanneshinnemuk, ne pish pashquag n8khik, mat seane petukqunnegash kenukkenausuash pummee, asuh matta seanunogish wossabpe petukqunnegash samunauausuash pummee.
2.5 Kah tohneit kussephausuonk, meetsue sephausuonk tannapposu sikkodtapsqut, pish ne pasquag n8khik kenukkenausu pummee, mat seannunn8g.
2.6 Pish kussohquánumun, kah kussokanumun pummee, ne metsue sephausuonk.
2.7 Kah tohneit kummag8onk meetsue sephausuonganu8g apwôsik ut kuhpuhonganit: ne pish ayeuósu pasquag n8khik, náshpe pummee.
2.8 Kah pish kuppaudtóh meetsue sephausuonk, yéush pish anteausik, en Jehovahut, kah pish wuttinnumauon sephausuénúh, kah noh pish uppaudtauun Altarut.
2.9 Kah sephausuaen pish amaunum wutch metsuesephausuongânit, ne mehquontamóonk, kah pish wutchikossumun ut Altarut, n8tae sephausuonk, weetemungquok en Jehovahut.
2.10 Kah ne asqunnumuk meetsue sephausuonk ne pish wuttaihe Aaron kah wunnaumonuh, ne nakôme wunnetupanatamweyeu8uk, wutch Jehovah n8tae wussephauseumash.
2.11 Wanne metsue sephausuonk ne sephamauont Jehovah noh pish seanunn8: newutche matta pish kutchikossumomw8 teague nukkonneseog, asuh teague hony, ut n8tae sephausuonganit en Jehovahut.
2.12 Sephausimuk kakeneumunneash, nish pish kussephamáuonaoash Jehovah, qut matta kuhkuhquemunóash Altarut, wutche weetemungquok.
2.13 Kah nish$noh mag8onk, metsue kussephausuōk pish kussaltanahhamun nashpe salt; kah ahque quenahikk8m8utch wussaltum8n8waonk kum-Manitt8m, wutch metsue kussephausuonganit, weech nish$noh kussephausuonk, pish kummag salt.
2.14 Kah tóhneit sephausean kakeneumun, ne meetsue sephausuonk en Jehovahut, pish kummag, wutche kakeneumunne meetsue sephausuonk munneequomunneash apposuash n8taut, togwhosuash weatchiminneash wutch keshohtáe missuhquamenit.
2.15 Kah pish woskeche kupponamun frankincense, ne meetsue sephausuonk.
2.16 Kah sephausuen pish chikohsum mequontamóonk, nawhutche ne togwhosik weatchiminneash, kah wutch ne pummee nashpe wame ne frankincense, n8tae sephausuonk en Jehovahut.
3.1 KAH tohneit ummag8onk, ne wunnohteáe mag8ongane sephausuonkanu8k, sephausit wutch herdut, uttoh unne nomposhimwoh asuh squoshimwoh, pish mag8 pannuppeyeuunutcheh, ut anaquabit Jehovah.
3.2 Kah pish ponum wunnutcheg, uppuhkukqut nesephausitcheh: kah pish wunnushuh ut mukkinneáe kommúkque squontamut: kah wunnaumonuh Aaron sephausuenúog, nag pish seahhamwog wusqueheonk ut woskeche Altarut, waéenu.
3.3 Kah noh pish ummagun wutch sephausuonk, wunnohteae sephausuonganit, n8tae sephausuonk en Jehovah$ut, wees ne anómut ad[h]unkhosûm8uk, kah wame wees ne ohtag nish anomut.
3.4 Kah nees8og wutt8unussog, kah wees ne wosketche ohtag, ne ohtag ukkoshkoppeheonganit, kah 8wohqunnêsog waabe wusqunit, weeche wutt8nussoh, nish pish wutamaunumunash.
3.5 Kah wunnaumonuh Aaron pish wutchikkossumuneau ut altarut, woskeche chikkohtae mag8onganit, ne ohtag wuttuhqunut, ne n8taut, ne n8tae sephausuonk weetemungquok en Jehovah$ut.
3.6 Kah tohneit ummág8onk, wutch wussephausuonk, wunnohteae sephausuonganu8uk en Jehovah$ut, ne wutch flockut; nomposhim8unit, asuh squoshim8unit, pish mag8 pannuppeyeuunutcheh.
3.7 Maguk Lambuh, wutche wussephausuonk, neit pish wusephausinneuh ut anaquabit Jehovah.
3.8 Kah pish ponumwunnutcheg uppuhkukqut ne sephausitcheh, kah pish wunnushoh, anaquohtag mukkinneáe kommuk, kah wunnaumonuh Aaron pish séaohteaog ne wusqueheúnk, ut Altarut waéenu.
3.9 Kah noh pish ummagun wutch wussephausuonganit wunnohteae mag8onkanit, n8tae mag8onk en Jehovah$ut: wees ne na ohtag, kah mamusse wadtan ne pish 8tinnúmun kishke wussukqunnátikkonne wuskonit kah wees ne onkwhosum8uk nish anomut ohtagish, kah wame wees ne ohtag woskeche nish anomut.
3.10 Kah neesuog wutt8unussog, kah wees ne na ohtag, ne o[h]tag ut ukkoshkobpéheonganit, kah 8wohqunésog waabe wusqunit, weeche wutt8nussoh nish pish wunneemunnumun.
3.11 Kah sephausuaen pish wutchikossumun ut Altar$ut: ne petukqunnegane n8tae mag8onk en Jehovah$ut.
3.12 Kah tohneit ummag8onk Goatsuuk, neit pish ummagun ut anaquabit Jehovah.
3.13 Kah pish upponamauoh wunnutcheg uppuhkuk; kah pish wunnushoh ut anaquohtag mukkinneae komuk: kah wunnaumonuh Aaron pish seáuhteàog ne wusqueheonk, ut altarut, w[à]eénu.
3.14 Kah pish mag8 ne$wutch, ummag8onk n8tae mag8onk en Jehovah$ut, wees ne onkwhosúm8uk nish anomut, kah wame wees né ohtag nish anomut ohtagish.
3.15 Kah neesuog wutt8unussog, kah wees ne naohtag, ne ohtag ukkoshkobpeheonganit, kah 8wohqunnesog ne waabe wushqunit, weeche wutt8nusoh, pish wutamaunumun.
3.16 Kah sephausuaen pish wutchikohsumun ut Altarut, ne petukqunnunkane n8tae mag8onk, wutche wéetemungquok wame wees wutaihe Jehovah. 
3.17 Ne pish machemohtag kuhk8wâonk wutche kuppometeongan8ash, pannuppe wame k8tohtuonganóoash: ne teague wees asuh ne teague wusqueheunk, nish matta pish kúmmeech8unneau.
4.1 KAH Jehovah ken8nau Mosesoh, n8wau ken8s wunnaumonuh Israel, n8wash.
4.2 Keteahogkou matwáhteaue matcheseit papaume wame wuttann8teamowongash Jehovah, nish mat woh asúmugish, kah usseit nish pasuk.
4.3 Sephausuaen noh sasequnit, matcheseit neyaunag ummatcheseongan8 missiñinnúog: neit pish mag8 wutche ummatch[é]seonk ne asit, kowashinémesoh wutch herdut, pannuppeyeuut, en Jehovah$ut, wutch matcheseongane sephausuonk. 
4.4 Kah pish pas8au kowashinemesoh, ut squontamut mukkinneáe komukqut, ut anaquabit Jehovah: kah pish ponam wunnutcheg uppuhkukqut kowashinnem, kah nushau kouashinnemesoh, ut anaquabit Jehovah.
4.5 Kah sephausuaen noh saséqunit, pish nemunum wutch kowashinnemese wusqueheunk: kah pish uppaudtauun, ut mukkinneáe komukqut.
4.6 Kah sephausuen pish pwogkinnum wuttinwhunitch, wusqueheonganit: kah pish seaúhteau ne wusqueheonk nesausuk tahshit, ut anaquabit Jehovah; anaquohtag adtnikheg wunnetupanatamwe ayeuonganit.
4.7 Kah sephausuaen pish nawhutche ponam wusqueheonk weetemungwe pukutte spicee Altar wutaskanit anaquabit Jehovah, ne ohtag mukkinneáe kummukqut, kah wame 8sqheonk kowashenem, pish sokanum, ohkeiyeu chikohtae mag8ongane Altar, ne ohtag squontamut mukkinneáe komukqut.
4.8 Kah wame wees ne kowashenem wutche matcheseáe mag8onk, pish wutamaunumun: wees ne unkwhosúm8ug anómut, kah wame wees, ne woskeche ohtag nish anomut.
4.9 Kah neesuog wutt8unussog, kah wees ne nâ ohtag, ne ohtag ukkoshkappeheonganit: kah 8wonkqunnésog ne waabeseu wushqunit, weeche wutt8nussog, pish wutamaunumun.
4.10 Neyane amaunumuk wutch kowashenemesut, ne sephausue wunohteae mag8onk, kah sephausuaenin pish wutchikohsumunash ut chikohtáe mag8onkane Altarut.
4.11 Kah kouwashinnemes wutaskonoh, kah wame weyaus, weeche uppuhkuk, kah weech wuhkontash, kah wuttinnomhog, kah umm8e.
4.12 Wame kowashinnem, pish wussohh8wunuh en pohquadchit tuppuksinn8wonganit, ut pashke ayeuonganit, uttoh sokanumuk pukquee, kah pish wutchikoswóuh nashpe wuttuhqunash, nashpe n8tau: uttoh sokenumuk pukquee, na pish ut chikoswon.
4.13 Kah tohneit wame ummukkinneongan8 Israel, wanne wahteaue matchesehettit, kah ne adtahtôsik, wutch wuskesukqut moeuwehkomonk, kah ne teag ussehettit pannein pasuk 8naumatuonk Jehovah, ne woh mat aseumuk, kah nag kesohkauontamwog.
4.14 Matcheseonk wahteaumuk, ne an panneseontamwèhettit, neit pish moeuwehkomonk, magou kowashinnemesoh wutch herdut, wutch matcheseáe sephausuonk, kah nah pish uppas8óuh anaquohtag mukkinneáe kommuk.
4.15 Kah mukkinneaongane Eldersog, pish ponamwog wunnutchegan8woash, ut uppuhkukqut kow[à]shenem, ut anaquabit Jehovah, kah noh pish nushau kowashinemesoh ut anaquabit Jehovah.
4.16 Kah sephausuaen noh saséqunit, pish wusqueheonganit nawhutch padto, en mukkinneàe kommukqut.
4.17 Kah sephausuaen pish pwogkinnum wuttinwhunitch, wusqueheonganit, kah pish nesausuk wutteashit seaúhkon, ut anaquabit Jehovah, ut anaquohtag adtnikheg.
4.18 Kah pish ponam nawhutch wusqueheonk wutaskonit Altar, ne anaquabit Jehovah, ne ne ohtag mukkiuneáe kommukqut, kah wame wusqueheonk pish sokanum ohkeiyeu chikohsue sephausuongane Altar, ne ohtag squontamut mukkinneae kommukqut.
4.19 Kah wame 8wesum pish amaunumauon, kah chikohsumun ut Altarut.
4.20 Kah ne pish wuttinheon kowashinnemesoh, neyánheōp kouwashiñemesoh wutch matcheseae sephausuonk, ne pish wuttinhō, kah sephausuen pish ayim nag 8nauwadtuongan8, kah pish kitteamonteanitteàe ahquontamauòog.
4.21 Kah pish sohh8wunnau k8washinnemesoh, en poquadchit tuppuksinn8wonganit, kah pish wuttinne chikohswòh neyane chikkoswop negonne kowashinnemesoh, ne ummatcheseáe sephausuonk moeuwehkomonk.
4.22 Nanánuáen matchesit, káh pannesehtog pasuk wuttinnaumatuonk Jehovah noh um-Manit8moh, ne woh mo aseumuk, nashpe mat wahteauonk. kah noh kesohkôadtam
4.23 Asuh ummatcheseonk wahteauwáhit, uttoh adt matchesit: neit pish paudtou ummag8onk, nomposhimwe goats, wutch goatsehtu, nomposhim pannuppeyeu8it.
4.24 Kah pish ponam wunnutcheg ut uppuhkukqut nomposhimwe goat, kah pish wunnushoh uttoh ahhut nushit chikohtae mag8onk anaquabit Jehovah, ne matcheseae sephausuonk.
4.25 Kah sephausuaen pish nemunum wusqueheonk wutch matcheseongane sephausuonganit, nashpe wuttinuhwhunitch, kah pish upponamun, ut wutashkonit chikohsue sephausuongane Altar, kah pish wussokanumun wusqueheonk ohkeiyeu chikohsue sephausuongane Altar.
4.26 Kah wame 8wesum pish wutchikossumun ut Altarut, neyane sephausuongane wees, wutche wunohteáe sephausuonk, kah sephausuaen pish wutayimauoh wunnauwadtuonk, papaume ummatcheseonk, kah pish kittummonteanumwe ahquoantamauon.
4.27 Kah tohneit pasuk keteahogkou, matcheseit nashpe matta wahteauonk, wutch missiñinnutu ne ohkeit, panneussehtog pasuk wuttiñaumatuonk Jehovah, ne woh mo aseumuk, kah kesukkôontog.
4.28 Asuh ummatcheseonk wahteauwahit, neán matchesit, neit pish paudtou wussephausuonk, squoshimwe goatsoh wutch goats ut pannupeyeuit, squoshim, wutche ummatcheseonk nean matchesit.
4.29 Kah pish ponam wunnutcheg ut uppuhkukqut matcheseongane sephausuonk: kah pish nushau matcheseongane sephausuonk ut chikohsue sephausuongane ayeuonganit.
4.30 Kah sephausuaen pish neemunum wusqueheonk nashpe wuttinwhunit[c]h, kah pish upponumun ut wutoshkonit chikohsue sephausuong ne Altar, kah wame ne wusqueheonk pish wussokanumun ohkeiyeu ne Altarut.
4.31 Kah pish amaunum wame wees, neyane amaunumukup wees, wutch wunohteae mag8ongane sephausuonk: kah sephausuaen pish wutchikossumun ut Altarut, wutche weetemungquok en Jehovahut, kah sephausuaen 8nauwadtheuh, kah pish kitteamonteanitamwe ahquoantamauon.
4.32 Kah tohneit pas8ont lamboh wutche wussephausuonk, wutche matcheseae sephausuonk, pish pas8au squoshimwoh pannuppeyeu8oh.
4.33 Kah pish ponam wunnutcheg ut uppuhkukqut matcheseae sephausuonk, kah pish wunnushoh wutche matcheseae sepkausuonk, ut ayeuonganit naohhut nushit chikohtae sephausuongash.
4.34 Kah sephausuaen pish nemunum 8sqùeheonk matcheseae sephausuonk, nashpe wuttinnuhwhunitch, kah pish upponumun wutoshkonìt chikohsue sephausuongane Altar, kah pish sokanum ne wusqueheonk ohkeiyeu altarut.
4.35 Kah pish amaunum wame ne wee naohtag, neyane lambe wees amauu[m̃]ukup, wutch wunohteae mag8ongane sephausuonganit, kah sephausuaen nish pish wutchikohsumumash ut Altarut, neyaunag Jehovah wunn8tae sephamm8ongash, kah sephausuaen pish wutayimauoh 8nauwadtuongan8 wutche ummatcheseonk nean matcheseit, kah pish monanitteae ahquontamauoh.
5.1 KAh keteahogkou matcheseit, kah n8tog chadcheketeuwae wuttauatonkqussuōk kah wauwaenû8k, uttoh wuttinne naumun asuh wahteauunat: matta wahteauwahuog, noh pih naiyeutam ummatcheseonk.
5.2 Asuh keteahogkou, mussunuk ne teague nishkeneunkquok, asuh nupp8e wuhhogkuh touohkomukque puppinashim, asuh nupp8e wuhhog nishkeneungque neetassuog, asuh wuhhogkuh nishkeneungque pohpomompagit: kah adtáhtauut, kah noh nishkeneungqu[ss]u, kah noh kesohkôantam.
5.3 Asuh mussunnuk wosketompae nishkeneunkqussuonk, neyaûnag wame wunnishkeneonkqussuonk, ne nashpe nishkeneunkqu[ssi]t, kah adtahtauut, kah wahteunk, kah noh kesohkôantam.
5.4 Asuh keteahogkou, chadchekeyeuadt, wussinneat nashpe wussisset8nut, ussenat matcheseonk, asuh ussenat wunneseonk, neyaûnag wame wosketomp woh an8wadt, naspe chadch[ê]keyeuwaonk, kah adtahtauut: kah wahteunk, kah kesohkôontog yeush pasuk8kish.
5.5 Neit pish n$nih kesohkôontog yeush pasuk8kish: pish samp8wau noh matcheseu, ne papaume.
5.6 Kah pish paudtou ummatcheseongane sephausuonk en Jehovah$ut, wutche ummatcheseonk neyan matcheseit, squoshimwoh wutch flokut, lambe, asuh squoshimwoh goatsoh wutch goatsut, wutche matcheseongane, sephausuonk, kah sephausuaen pish 8nauwadtuwáheuh, papaume ummatcheseonk.
5.7 Kah matta wamuttinn8g ut wunnutcheganit uppas8wonat lamboh, neit pish paudtou wutch ummatcheseonk neyan matchesit, nesuog turtle wuskuhwhunnanóog, [suonk] asuh nesuog wuskuhwunnanamèsog, en Jehovah, pasuk wutch matcheseongane sephausuonk, kah pasuk wutch chikohsue sephausuonk.
5.8 Kah noh pish uppas8oh sephausuenúut, kah pish negonne sephausu, ne wutch matcheseóngane sephausuonk, kah pish wuttummequánuh ut 8kassit piuhsuke wussittuppukanit, kah matta pish wutchippunnum8un.
5.9 Kah pish seaanteau 8sqheonk matcheseongane sephausuonk, ut sussuppoe Altarut, kah ne ashqhunk pish senuppanumun, ut ohkéeiyeu Altarut, ne matcheseongane sephausuonk.
5.10 Kah nahohtôeu pish ayim chikohtae sephausuonk, neyane kuhquttumuk, kah sephausuaen pish 8nauwadtuwáheuh, wutch ummatcheseonk neyan matchesit, kah pish kittummonteanumwe ohquoantamau.
5.11 Kah wamattinn8g ut wunnutcheganit wutche neesuoh turtle wuskuhwhunnanoh, asuh neesuoh wuskuhwhunnánaémesoh, neit noh matcheseit, pish paudtou wutch ummag8onk, piukque chippag ephah, pasquagk n8khik, wutche matcheseongane sephausuonk: matta pish upponam8un pummee, asuh matta pish wunnâshpemag8un frankincense, newutche ne matcheseongane sephausuonk.
5.12 Kah pish uppaudtauón sephausuaéneuh, & sephausuaen pish nemunum y[á]unitchân, wutche mehquontamóonk, kah pish wutchikkossumun ut Altarut, neyaunag Jehovah chikohtae sepham8aongash, ne matcheseongane sephausuonk.
5.13 Kah sephausuaen pish 8nauwadtuwàheuh wutche ummatcheseonk neyan matcheseit, nish pasuk8kish, kah pish kitteamonteanumwe ahquoantamauon: kah ne pish wuttaihe sephausuaen, n[e]yane meetsuongane sephausonk.
5.14 Kah Jehovah ken8nau Mosesoh, n8wau,
5.15 Keteahogkou usseit matcheseonk, matta wahteaue matcheseit, ut wunnetupanatamwéiyeumash Jehovah: neit paudtou ummatcheseáe sephausuonk en Jehovah$ut, weeche nomposhim pannuppéyeuit, wutch flokut, ne anóadtit, silvere shekels, neyaunag wusshekeleum mukkinneáe kommuk wutche matcheseongane sephausuonk.
5.16 Kah ne ummatcheseonk, papaume nish wanetupanatamweyeú8g, pish [ô]adtehteau, kah napanna audtahshe chippag, na pish ukk8tnehteauun, kah pish wuttinnumauon sephausuaénuh: kah sephausuaen pish 8nauwadtuwáheuh, nashpe ram wutch matcheseongane sephausuonk, kah pish kittummontea[n]umwe ahquoantamauun.
5.17 Kah keteahogkou matchesit, kah panneunnehteunk pasuk wuttinnaumatuonk Jehovah, ne woh mo aseumuk: tokônogque matta 8wahteau8un, qut onch kesohkôontam & pish naiyeutam ummatcheseonk.
5.18 Kah pish pas8au nomposhimoh wutch flokut pannuppeyeu8oh, weech ne an8adtit, wutche matcheseongane sephausuonk ut sephausuenúut, kah sephausuaen pish wunnauwadtuwáheuh wutche wutas8tuonk, ne mat wahteaue ásit, kah matta wahteau8g, kah pish kitteamonteanumwe ahquoantamauon.
5.19 Ne matcheseongane sephausuonk, matchesit, matcheneheau Jehovah.
6.1 KAh Jehovah ken8nau Mosesoh, n8wau,
6.2 Keteahogkou matcheseit, kah usseit panne$usseonk, ayeuuhkóne Jehovah, pann8wáe quen8wontog ut weetatteamonganit, papaume ne ahtâushit teaguas, asuh papaume nees8hkomunat, asuh papaume ne teaguas chekée neemunnum8unk, asuh as8kekomme mukk8kinont wetatteamungoh,
6.3 Asuh namehteunk teaguas wanteómuk, kah ne papaume pann8wae quenauwontog, kah pann8wae chadchekeyeuadt: howan pasuk yeush usseit, nish nummatcheseit.
6.4 Neit pish n$nih, matcheseit, kah kesôhkôontog: pish nompenum ne chekée nemunumuk, ne chekée neemunuk, asuh ne teag as8kekodteamoe ahtomuk, ne as8kekodteamoe ahtunk, asuh ne teag ahtôhshit, ne ahtôhshomukup, asuh wanteómuk, ne maskog.
6.5 Asuh wame pap[à]ume ne pann8wae chadchekeyeuwadt: kah pish wuttôadtuhkon ne$adtahshik, kah pish k8tnum napanna adtahshe chippag, noh wadchiyeu8uk, neh pish wuttinnumauon, ut ummatcheseongane kesukodtut.
6.6 Kah pish paudtau ummatcheseongane sephausuonk en Jehovahut: nomposhim pannuppeyeu8it, wutch flokut, weeche ne anôadtik, wutche matcheseongane sephausuonk en sephausuenúut.
6.7 Kah sephausuaen pish 8nauwadtuwáheuh, anaquabit Jehovah, kah pish kitteamonteanitteáe ahquontamauon, wutch wame uttoh ásit, matchesit. 
6.8 Kah Jehovah ken8nau Mosesoh, n8wau ann8s aaron kah wunnaumonuh, us;
6.9 Yeu unnaumatuonk wutch chikohtae sephausuonk: ne chikohtae mag8onk, newutche chikohsumunat wompanunáut altarut nô pajéh mohtompanit, kah n8tau ne Altarut ne pish taninneauu.
6.10 Kah sephausuaen pish hogk8, wuthashabpe hogk8onk, káh wuthashabpe breechessum pish ohteau 8weyausut: kah pish amaunum pukque, ne n8tau paquehteadt, nashpe chikohtáe mag8onk ut Altarut, kah nish pish upponamunash suppôe Altarut.
6.11 Kah pish amaunum wuthogk8un[a]sh, kah hogk8 onkatogish hogk8ongash, kah pish sohh8wuttau pukque en poquodchit tuppuksinn8wonganit, pukquee ayeuonganit.
6.12 Kah n8tau ut Altarut pish neetanninneau, kah matta pish ohtham8un, kah sephausuaen pish wuttuhqunash wuttitchikkohsumun nish$noh mohtompanáeu, kah pish ne wuttit wunohtaun chikohtae sephausuonk, kah pish ne wuttit-tanneuxsummun weese wunohteae sephausuonk.
6.13 N8tau, pish nagwutteae tannunneau Altarut, matta pish ohtham8un.
6.14 Kah yeu naumatuonk wutch meechume sephausuonk, wunnaumonuh Aaron, pish wussephausinneau, ut anaquabit Jehovah, anáquohtag Altar,
6.15 Kah pish nemunum yaunitchan nepasquag n8khik, wutch mechume sephausuonk, kah ne pummee, kah wame frankincense ne ohtag woskeche mechumme sephausuonk, kah pish wutchikkohsumun ut Altarut, wutch weetemungquok, ne mequontamôonk en Jehovahut.
6.16 Kah ne asqshunk, Aaron kah wunnaumonuh pish ummeechineau, matta seane pish meech8un, ut wunneetupanatamwe ayeuonganit, mukkinneaekommukque chippinnutunkanit, nag pish ummeechineau.
6.17 Matta pish seane apwôan, nuttinnum[a]uóneau, wutche wutchippiyeum8, wutch nunn8tae sephamonteaongánit, yeu anue wunnetupanatamweyeu8uk, neyane matcheseáe sephausuonk, kah neyane pannéusseae sephausuonk. 
6.18 Nish$noh wosketomp kenugke wunnaumōuh Aaron pish ummeechineau, ne pish micheme k8hk8waonk, ut kuppometuongan8wout, papaume Jehovah wunn8tae sephamaongash, wame nish ne masukam8m8ugish, pish wunneetupanatamweyeu8ash.
6.19 Kah Jehóvah kén8nau Mosesoh wuttinuh. 
6.20 Yeu wussephausuonk Aaron kah wunnaumonuh nag pish sephamauáhettit Jehovah ut kesukodtut noh sásequnit, piukque chippag Ephah pasquag n8khik, nagwutteae meechume sephausuonk: paushe mohtompanáe kah pohshe wunnonkquae.
6.21 Ut sikkodta[b]squt, pish ayimun, nashpe pummee, kanuppe apwhôsuit pish kuppaudtauun: kah apwhosue kôgachahkagish ne mech[ú]me sephausuonk, pish kussephaus weetemogquok en Jehovahut.
6.22 Kah sephausuaen noh sasequnit noh nompe, wutch wunnaumonuh, noh pish wuttinteauun, ne micheme kuhk8waonk, en Jehovahut, pish chikohsumun mámusse chikohtae sephausuonk,
6.23 Kâh nish$noh umméechumme sephausuonk sephausuaen, pish mamusse chikohtae sephausuonganu8, matta pish meech8un. 
6.24 Kah Jehovah ken8nau Mosesoh n8wau
6.25 Ken8s Aaron kah wunnaumonuh, us, yeu naumatuonk papaume mátch[è]seae sephausuonk, ayeu[ō]nganit neadt nushit chikohtae sephausuonk, matcheseongane sephausuonk pish ut nehtauun, ut anaquabit Jehovah, ne anue wunneetupanatamweyeu8uk. 
6.26 Sephausuaen noh ne sephausit wutch matcheseonk, pish ummeechin: ut wunnetupanatamwe ayeuonganit, pish mechin, ut mukkinneaekommukque chippinneutunkanit.
6.27 Wame ne masunukig ne weyaus, pish wunneetupanatamweyeu8og, kah seaonteahettit ne wusqueheonk, ut hogk8onganit, uttoh adt seauhteamuk, pish kukkitshittau[n] ut wunnetupanatamwe ayeuonganit,
6.28 Kah ohkee ohkuhk, uttoh adt tannikomit, pish pokshau, kah aht8tittag wompashagquohkukqut, pish naneéswe sussekukquoneau, kah kutchessumau ut nippeut
6.29 Nish$noh wosketomp kenugke sephausuenuut pish ummechineau, ne anue wunnetupanatamweyeuuk.
6.30 Kah wanne matcheseongane sephausuonk, ne náwhuch wusqueheonk paudtomuk en mukkinneaekommukqut, ayimunat wunnauwadtuonk ut wunnetupanatamwe ayeuonganit, pish meech8un, pish chikohsumun ut n8taut.
7.1 YEu naumatuonk wutch panneseáe sephausuonk, ne anue wunnetupantamweyeu8;
7.2 Ne ayeuonganit adt nushahettit chikohtae sephausuonk, na pish wuttit nushoneau panneseáe sephausuonk, kah ne wusqueheonk wuséaohko[n] Altarut, waeénu
7.3 Kah pish ne magun wame wees: wadta[n] kah wees ne onkwhosum8uk ut anomut,
7.4 Kah ne ohtag págwussaneganit: & wonkqunnésog waabe wusqunnit, weeche wutt8nussog, pish wutamaunumun.
7.5 Kah sephausuaen pish nish wutchikossúmunash ut Altarut, n8tae mag8onk en Jehovahut: ne panneseáe sephausuonk.
7.6 Nish$noh wosketomp kenugke sephausuénuut, ne pish ummeechin, ut wúnnetupanatamwe ayeuonganit pish ut meechun, ne anue wunnetupanatamweyeu8.
7.7 Neyaunag matcheseae sephausuonk, netatupeyeuutch panneseae sephausuonk, nish neeswe pasuk nont naumatuonk, sephausuaen, noh ayik wunnauwadtuonk nish nashpe ne pish wuttaihe.
7.8 Kah sephausuaen, noh maguk wutchikohtae mag8onk: wuttaskonuh chikohtae sephausuonk, ne sephausit ne pish wuttaihe, sephausuaen nagum.
7.9 Kah nish$noh mechue mag8onk, ne ábpôsik ut ahhut tannishinneámuk, kah wame né áyimuk ut puhhunganit, kah ut sikkodtabsqut: pish ne wuttaihe sephausuaen noh ne sephausit.
7.10 Kah nish$noh meech8ongane sephausuonk, ne kônukkinaûsit pummeit, kah nanápag, pish ne wame wuttaiheyeu wunnaumonuh Aaron, ne ahhut tahshahtauohettit.
7.11 Kah yeu naumatuonk, wutch wunohteáe sephausuonk, ne pish sephamauont Jehovah.
7.12 Sephausit wutche samp8áonk, neit pish sephausu, weeche samp8áe wussephausonk, matta seanin8g petukqunegash, kenugkenausuash pummeut, kah mat seane wa[fer]s samunausuash pummee, kah pasquag n8khegane wahwábe apwhosik, petukqunnegash kenugkenausuash pummeeut.
7.13 Weeche petukqunnegash seane petukqunegash, pish ummagun wutch wussephausuonk: weeche samp8àe sephausuonk wutch 8nohteae sephausuongash.
7.14 Kah pish magou, nish pasuk, wutch mamusse sephausuonganit, wutch tahshinnumwe sephausuonk en Jehovahut, kah pish wuttaihein sephausuaen, noh seaonteadt 8sqheonk wunohteae sephausuonk.
7.15 Kah weyause samp8ae sephausuonk, wutch wunohteae mag8ongash, ne pish meechin ne kesukok sephausimuk: matta pish wutahtôun no pajeh mohtompanit.
7.16 Kah tohneit ummag8e sephausuonk, quoshoonganúuk, asuh nannwe mag8onk, pish meechin ne kesukok, maguk ne sephausuonk: kah nompohkéyeuuk, ne ashquitteamuk wonk pish meechin.
7.17 Qut ne sequtteamuk sephausue weyaus: nishikquinogok, pish chikkohsumun ut n8taut.
7.18 Kah ne teague sephausue weyaus wutch 8nohteae sephausuonganit, machippumuk ut nishikquinogodut, matta pish kitteamonteáe tapenum8un, noh sephausit, matta pish tapontamauóun, pish ne nishkeneungque teaguas, kah keteahogkou noh ne mechik, pish kenunnum ummatchseonk.
7.19 Kah ne weyaus masukam8m8ugk ne teag nishkeneungquok, matta pish meech8un, pish chikohsumun n8taut: kah ne weyaus, nishnoh pasuk noh pahkesit, pish ummechun ne weyaus.
7.20 Qut keteahogkou noh mechuk sephausue weyaus, wutch wunohteáe sephausuongash, nish wadchiyeum8ugish Jehovah, kah ahtag nishkeneunkquok wuhhogkat: noh keteahogkou: pish tummetahwhâu wutch ummissinninnúunneat.
7.21 Kah keteahogkou noh masunuk ne teaguas nishkeneungquok, wosketompae nishkeneunkqussuonk, asuh nishkeneungque puppinashim, asuh ne teague ûhquanumukquok, ne nishkeneungquok; kah noh mechik sephausue weyaus wutch wunohteae sephausuongash, nish wadchiigish Jehovah: noh keteahogkou tummetahwhâu wutch ummissinninnúunneat.
7.22 Kah Jehovah ken8nau Mosesoh, n8wau,
7.23 Ken8s wunnaumonuh Israel, n8wash, Matta pish kummeech8mw8 ne teaguésog, wutch ox, asuh sheep, asuh goat.
7.24 Kah 8wesum nupp8e muhhog, kah 8wesum noh s8kquhkouut, pish [a]uwohkon ut nish$noh ananakausuonk, qut mech8hteag, matta pish kummech8uneau.
7.25 Newutche howan mechuk ne wees, noh puppinashim, neh sephausitcheh wutchikohtae sephausuonk en Jehovah$ut: noh keteahogkou ne mechik pish tummettahwhóu wutch ummissinninnúunneat.
7.26 Kah matta pish kummech8mw8 ne teague wusqueheonk, ut nish$noh$ut k8tahtuongan8óut: wutch puppinshaut, asuh wutch puppinashimwut.
7.27 Nish$noh keteahogkou mechik ne teague wusqueheonk, noh keteahogkou tummetahwhâu.
7.28 Kah Jehovah ken8nau Mosesoh, n8wau,
7.29 Ken8s wunnaumonuh Israel, n8wash, noh maguk sephausuonk wutch 8nohteae mag8onganit, en Jehovahut, pish paudtou ummag8onk ut Jehovahut, wutch sephausue 8nohteáe mag8onganit.
7.30 Wunnutchegash pish paudtauom8ash, chikohtae sephamoongash Jehovah: wees nashpe mohpanog, pish uppaudtauun, mohpanog, wahwaapunumunat, wutch waapanumwe sephausuonk anaquabit Jehovah.
7.31 Kah sephausuen pish wutchikohsumun wees ut Altarut: kah wohpannog pish wuttaihe Aaron kah wunnaumonuh.
7.32 Kah wuttinohkôunne wuhpeg, pish kummaguneau, wutch tàhshinnumwe sephausuonk, en sephausuenúut: wutch séphausuongane k8nohteáe sephausuongash.
7.33 Noh, wutch wunnaumonuh Aaron, sephausit 8sqheonk wunohteáe sephausuongash, kah wees, unninnohkôunne mohpéguanoh pish wuttaiheoh, wutche wutchippaiyeum.
7.34 Newutche wahwabenumwe mohpanog, kah tahshinnumwe mohpegq, nunneemunnumunash wutch wunnaumonuh Israel wutch wussephausuòngan8óut, 8nohteáe sephausuongash: kah nuttinnúmauónash Aaron sephausuaen kah wunnaumonuh, nashpe machémohtag kuhk8waonk, wutch kenugke wunnaumonat Israel.
7.35 Yeu sussequnáonk Aaron, kah sussequnáonk wunnaumonu, wutch Jehovah, chikohtáe sepham8waonganit: ne kesukok nah neepauweheont, ussenat nashpe sephausue aninnohsuonk, en Jehovahut.
7.36 Yeu Jehovah wután8teamunneuh, nag aninnumauonaóut, ne kesukok nah sasequnont, wutch kenugke wunnaumonuh Israel, nashpe machemohtág kuhk8waonk, pannuppe uppometuongan8óut.
7.37 Yeu wunnaumatuonk wutchikohtáe sephausuonk, metsue sephausuonkash, kah wutch matcheseáe sephausuongash, kah wutch panneusseáe sephausuongash, kah wutch numwohtaut menutcheganit, kah wutch wussephausuongash wunohteáe mág8ongash.
7.38 Nish Jehovah an8nompash Mosesoh, ut wadchúut Sinai: ne kesukok an8nont wunnaumonuh Israel, sephausinneaóut ummag8ongan88ash en Jehovahut ut touohkomukqut Sinai.
8.1 KAh Jehovah ken8nau Mosesoh, n8wau,
8.2 Neemun Aaron kah weeche wunnaumonuh, kah hógk8ongash, kah susséqueáe pummee, kah kowashenem wutch matcheseáe sephausuonk, kah neesuog ramsog, kah mat seane petukqunegash man8tut.
8.3 Kah ke[m]moin, wame mukkinéonk, ut mukkinneáe kommukque squontamut.
8.4 Kah Moses wutussen neyanann8nont Jehovah: kah mukkinneunk moém8, ut mukkinnáe kommukque squontamut.
8.5 Kah Moses uttam mukkinnéonk, yeu ne kutt8onk anan8teamwit Jehovah ussenat.
8.6 Kah Moses pas8tshanau Aaronoh & wunnaumonuh: kah ukkutsumuh nippe.
8.7 Kah wutogquanuh hogk8onk, kah upputtukquabinuh puttukquobus, kah wuthogquanuh petwoshqushâonk, kah upponamauoh wuttukit ahhohtag kah upputtukquabinuh wanegik puttukquobus kah 8neputtukquobinuh ne4nashpe.
8.8 Upponamauoh mohpanágunit ahhohtag, kah wompanauon mohpanágunit ahhohtag Urim kah Thummim.
8.9 Kah upponamauoh muppuhkukqut ahhohtag uppuhkukqut: kah ponam muppuhkukqut ahhohtag ut mishkodtukquieu wossabpi gold, wunnetupanatamwe chetuhquab, neyanann8nomp Jehovah Mosesoh.
8.10 Kah Moses nemunum sussequeáe pummee, kah susséqunnum pummuwuttauwáe kommuk, kah wame ne na ohtag, kah 8netupanatamwáheuh.
8.11 Kah ne wusseauhkon ut Altarut: nesausuk tahshit nompe: & sussequnum Altar, kah wame nish auwohteaongash, kah kutchessumwaitch, kah wusset, nish wunnetupanatamwáhtinneat.
8.12 Kah sokanum ne sussequeáe pumme Aaron uppuhkukqut, kah wussusséqunuh, 8neetupanatamwáheoneat.
8.13 Kah Moses pas8che pas8àu wunnaumonuh Aaron; kah wuthogquanuh hogk8ongash, kah upputtukquobinuh puttukquobissinash, kah ukkishpunauoh muhpuhkukqut ahhohtagish, Jehovah neyanann8nout Mosesoh.
8.14 Kah pas8chewunnau kowashinnémesoh, wutche matcheseáe sephausuonk: kah Aaron kah wunnaumonuh, ponamwog wunnutchegannóash, uppuhkukqut kowashinnem, wutch matcheseáe sephausuonk.
8.15 Kah wunnushoh, kah Moses nemunum wusqueheonk, kah upponamun wutaskonit Altar waéénu, nashpe wuttinnuhwhunitch, kah pakheau Altar, kah wusqueheonk, wussokanumun ohkéiyeu Altarut, kah 8netupanatamwáhtin, wuttauwadthuónat ut.
8.16 Kah nemunum wame wees, ne ohtag nish anomut ohtagish, kah 8wúhqunnesog wusqunit, kah nesuog wutt8unussog, kah wees. kah Moses wutchikkossumunash ut Altarut.
8.17 Kah kowashenem, kah ashkon, kah 8weyaus, kah umm8e, wutchikkossumun n8taut, poquadchit tuppuksinn8wonganit, neyanann8nont Jehovah Mosesoh.
8.18 Kah pas8che pas8au rammoh wutche chikkohtáe mag8onk, kah Aaron kah wunnaumonuh ponamau wunnutchegan8oash ut uppuhkukqut ram.
8.19 Kah wunnushoh, kah Moses seaûhteau wusqueheonk ut Altarut waéénu.
8.20 Kah sukquswau ramoh en wutchadchapesuonganit: kah Moses chikohsum muppuhkuk, kah chadchapag, kah wees.
8.21 Kah kutchissittau wuttinnomhog, kah muhkontash nippeit: kah Moses chikkoswau wame ramoh, ut Altarut, ne chikohtáe mag8onk, wutch wetemungquok, ne n8tae mag8onk en Jehovahut, neyan ann8nont Jehovah Mosesoh.
8.22 Kah pas8che pas8au nahohtôeu ramoh noh ram nomwapit: kah Aaron kah wunnaumonuh ponamwog wunnutcheganóoash uppuhkukqut ram.
8.23 Kah wunnushoh, kah Moses nemunum ne wusqueheonk, kah uppondamun woskéche wuttinohkôe wuhtauogqut Aaron, kah wuttinohkôe ukkeihtuhquanutchit, kah ukkeihtuhquasétut wuttinuhkôusseet.
8.24 Kah pas8chewunnau Aaron wunnaumonuh, kah Moses ne wusqueheonk upponum woskeche wuttinohkôuhtáuogkut, kah ut wuttinuhkoe ukkeihqu[a]nutchit, & wuttinuhkoe ukkeihtùhquasetut, kah Moses seaohteau wusqueheunk ut altarut waéénu.
8.25 Kah nemunum wees, kah wodtan, kah wame wees ne ohtunk nish anomut ohtagish, kah 8wônkqunnesog wutch wushqunat, kah nesuog wutt8unussog, kah ne wees, kah wuttinohkôeu mohpegq.
8.26 Kah wutch man8taut matta seanunnogish petukqunegash, ne ohtag anaquabit Jehovah, pasuk nemunum mat seane petukquneg, kah pasuk sussequnumwe petuk[n]eg, kah pasuk wafer, kah upponamunash woskeche weesehtu, kah wuttinohkóe, muhpeguanit.
8.27 Kah wame ponamunash, ut wunnutcheganehtu Aaron, kah ut wunnutchegan8óut wunnaumonuh, kah 8wahwaâpinumunash, wutche waapenumwe sephausuonk ut anaquabit Jehovah.
8.28 Kah Moses wutamaunumunash wutch wunnutchegan8óut, kah wutchikossumunash ut Altarut, woskeche chikohtae sephausuonganit, nish nomwohtag[i]sh, wutche weetemungquok, n8tae sephausuonk en Jehovahut.
8.29 Kah Moses neemunum mohpanog, kah wahwaápenumun, wutch waápenumwe sephausuonk anaquabit Jehovah, wutch numwohtáe ram, ne Moses wutchippiyeum, neyanan8nont Jehovah Mosesoh.
8.30 Kah Moses nemunum ne sussequeae pummee, kah ne wusqueheonk, ohtagkup Altarut, kah wusseáuhkon ut Aaronut, ut wuthogk8unit, kah wunuaumonait, kah ut wunnaumonuh wuthogk8unit weeche nagum, kah wunnetupanatamwaheau Aaronoh, wúthogk8unash, kah wunnaumonuh, kah wunnaumonuh wuthogk8unash weeche nagum.
8.31 Kah Moses unnau Aaronoh, kah wunnaumonuh, neepattau8k weyaus, ut mukkinneae kommukque squoantamut, kah naut meech8k, kah petukqunnunk ne namwohtóe munn8taut neyanan8teamweyomp, an8waon, Aaron kah wunnaumonuh pish ummeechineau.
8.32 Kah ne asqueteamuk weyaus, kah petukquneg, pish chikossumuneau ut n8táut.
8.33 Kah matta pish kussohham8mw8 mukkinneae kommukque squoantamut, nesausuk táhshikquinne, noh pajeh pakodche nnag, numwohtae kesukodtut, newutche nesausuk tahshikquinne, pish numwohtóu kenutcheganoóásh.
8.34 Ne mahche usseit yeu kesukok: Jehovah wutan8teamun ne ussenat, ayimunat wunnauwadtuonk wutche kenaau.
8.35 Kah pish kutapmw8, ut mukkinneáekommukque squontamut, kesukodae kah nukkonáe, nesausuk tahshikquinne, kah pish kenanawehteomw8 ummeechumehteaonk Jehovah, matta woh kenupp8unnaóut, newutche ne nuttin an8nuttean.
8.36 Kah Aaron kah wunnaumonuh wutusseneau, wame teanteaguassinish, nish Jehovah anunn8teamwit, nashpe wunnutcheganit Moses.
9.1 ONk nnih, shwosuk adtàhshikquinogkok Moses wehkomau Aaronoh kah wunnaumonoh, kah wut-Eldersumoh Israel.
9.2 Kah unnau Aaronoh, neemun calfe wuskoshim wutch herdut, wutche matcheseae sephausuonk, kah ram wutch chikohtae sephausuonk neeswe pannuppeyeuwéhettich kah sephausek ut anaquabit Jehovah.
9.3 Kah en wunnaumonat Israel pish kukks[u]n8n, n8wash, nemunok nomposhimwe goat wutch goatsut, kah calfe, kah lambe naneswe negonne kodtum8k, pannuppeyeuutcheg, wutche chikohtae sephausuonk. 
9.4 Kah bull, kah ram, wutche wunohteáe sephausuongash, sephausinat ut anaquabit Jehovah, kah metsue sephausuonk kenukkenausu pummeeit: newutche yeu kesukok kenaei[h]tunk8 Jehovah.
9.5 Kah nag nemunnumwog ne Moses anan8teamwit, anaquohtag mukkinneaekommuk, kah wame mukkinneonk paswe peyaog kah nag neepoog anaquabit Jehovah.
9.6 Kah Moses n8wau, Yeu ne Jehovah án8teamwit, ne woh aseóg: kah wussohsumóonk Jehovah pish kenaeihtunkqunneau.
9.7 Kah Moses unnau Aaronoh, pas8sukaush Altar, kah sephaush kummatcheseae sephausuonk, kah kutchikohtàe sephausuonk, kah ayimau kuhhog wunnauwadtuonk, kah wutch missinninnuog: kah sephaush ken wussephausuongan8 missinninnuog, kah nag ayimau wunnauwadtuonk, neyanann8teamup Jehovah.
9.8 Kah Aaron pas8sukom Altar, kah nushau kalfe wutch matcheséongane sephausuonk, neh wutche nagum.
9.9 Kah wunnaumomuh Aaron uppas8chewuttauôuh wusqueheonk. kah quogkinnum wuttinnuhwhunitch, ut wusqueheonganit, kah uppondamun wutaskonit Altar: kah sokenum wusqueheonk ohkeiyeu Altarut.
9.10 Kah wees, kah wutt8unussoh, & wohqunesog wutch wusqunat, wutche matcheseáe sephausuonk, wutchikkossumun ut Altarut, neyan ann8nont Jehovah Mosesoh.
9.11 Kah weyaus kah ashkon; wutchikossoh n8taut poquodche tuppuksinn8wonganit.
9.12 Kah nushau chikohtáe sephausuonk, kah wunnaumonuh Aaron, wuttinnumauóuh wusqueheonk, kah wusseauhkon wt altarut waeenu.
9.13 Kah uppadtauóneau chikohtae mag8onk nish kogkodchuhkagish, kah uppuhkuk, kah wutchikkossumunash ut Altarut.
9.14 Kah kutchessitto wuttinnomhog, kah muhkontash, kah wutchikossumunash ut chikohtae sephausuonganit ut Altarut.
9.15 Kah pas8chewuttau wussephausuongan8 missinninnuog, kah neemunau matcheseáe nomposhimwe goat, ne wutch missinninnuog, kah wunnushoh, kah wussephausin wutch matcheseonk, neyane negonne.
9.16 Kah pas8chewuttau chikohtáe mag8onk, kah wutti[n]teauun ne woh ânag.
9.17 Kah pas8chewuttau meetsue sephausuonk: kah numwohtau wunnutcheg noh wutch, kah wutchikossumun ut Altarut, onkatog onk ne nompo[á]e chikohsue seph[á]usuonk.
9.18 Kah nushau bulloh, kah ramoh wunohteae mag8e sephausuonk, ne wutch missinninnuog, kah wunnaumonuh Aaron paudtauog wusqueheonk, kah wusseauhkon ut Altarut waeenu.
9.19 Kah 8weesum bull, kah ram, wodtan, kah wonkqunnesog, kah wutt8unussog, kah wonkqunnesog wutch wusqunnat.
9.20 Kah ponamwog wees mohpanôganit, kah chikkohsum wees ut Altarut.
9.21 Kah mohpanog, kah wuttinohkóunne muhpeg, Aaron wohwaâbenumun wutche wahwaabenumwe sephausuonk ut anaquabit Jehovah, neyanan8teamwut Moses.
9.22 Kah Aaron tohshinum wunnutcheg nogque en missinninnutu, kah nah 8nánumoh: kah n8keu wutch sephausinneat matcheseongane sephausuonk, kah chikohsue sephausuonk, kah wunohteae sephausuongash.
9.23 Kah Moses & Aaron petutteaog mukkinneaekommukqut, kah sohhamwog, kah nag wunn[a]numáog missinninnúh, kah wussohsumóonk Jehovah naeihtauau wame missinninnúh.
9.24 Kah na wutch sohweem8 n8teau, wutch anaquabit Jehovah, kah mohchikkussum ut Altarut, chikohtae sephausuonk, kah wees, kah wame missinninnúog wunnaumuneau, kah mishont8waog, kah nag penushadt[ò]og wuskesuk8oash.
10.1 KAH Nadab kah Abihu, wunnaumonuh A[à]ron nag nemunnumwog naneeswe wuscenserum, kah upponamuneau n8teáu, kah ne ponamuneau weetemungquonk: kah nag sephausuog anaquabit Jehovah penowe n8teau, ne matta ánunn8nunk
10.2 Kah na$ut sohhamm8m8 n8tau wutch anaquabit Jehovah, kah uppaguanuh, kah nag nupp8og ut anaquabit Jehovah.
10.3 Kah Moses ùnnau Aaronoh, yeu ne an8wop Jehovah, n8wau, pish n8neetupanatamwahik ut nag pas8sukiitcheg, ut anaquabhettit wame missinninnuog pish nussohsum8ónit: kah Aaron chequnappu.
10.4 Kah Moses wehkomau Misaeloh kah Elzaphanoh wunnaumonuh Uzziel, Aaron wussissesoh: kah nah wuttinuh: paswe peyonk, kenunn8k kemattóog wutch anaquohtag wunnetupanatamwe kommuk poquadchit tuppuksinn8onganit.
10.5 Kah nag pas8tshaog, kah ukkenunnòuh wuthogk8unn8ôut poquadchit tuppuksinn8onganit, Moses ne an8wadt.
10.6 Kah Moses unnau Aaronoh, & Eleazaroh kah Ithamaroh wunnaumonuh, ahque m8sontupunk, asuh ahque s8kqshadtau8k kuthogk8unóash, matta woh kenupp8unnaout, kah musquantam8onk matta woh peyaumun8 ut wame mukkinneonganit qut kemat8óog wame week8 Israel nag pish móog wutche chikkohsuonk ne Jehovah châkossik.
10.7 Kah matta pish kussohham8m wutch mukkinneae kommukque squontamut ishkont kenupmw8, newutche pummee, ne sasequnnúadt Jehovah, ne kuhhogkaóut: kah nag wutusseneau neyaunag wuttinnowaonk Moses.
10.8 Kah Jehovah ken8nau Aaronoh n8wau.
10.9 Ahque wuttattash wine asuh manuhkag wuttattamóonk, ken, asuh weeche kenaumonog ken, petutteaóg mukkinneae komukqut, onk woh mat kenupp8mw8, ne pish machemohtag kukk8waonk pannuppe kuppometuongan8out.
10.10 Kah onk woh kutchippunnumauómw8 wunnaumonuh Israel, wame kuhk8waongash nish Jehovah an8wache nashpe wunnutcheganit Moses.
10.11 Onk woh kukkuhk8tomauómw8 wunnaumonuh Israel, wame kuhk8waongash nish Jehovah an8wache nashpe wunnutcheganit Moses.
10.12 Kah Moses ken8nau Aaronoh káh Eleázaroh kah Ithamaroh wunnaumonuh, neh ashqueneánutcheh: nemunnumók metsue sephausuonk, ne ashqueteamuk wutch n8tae sephamauaongásh Jehovah, kah meech8k weeche mat seanunn8g petukqunnegash kishke Altarut, newutche ne anue wunnetupanatamweyeu8.
10.13 Kah pish kummechìneau ut wunnetupanatamwe ayeuonganit, newutche ne wutchayeu8 kuhhogkat, kah wutchayeu8 kenaumonat, wutch chikohtae sephamoongash Jehovah, newutche ne unan8hteamuneah.
10.14 Kah woh waapenumwe mohpanog, & tohshinnumwe mukpegq, pish kummechineau ut pahke ayeuonganit, ken kah kenaumonog kah kuttaunog weeche ken, newutche nish magunash wutche wutchiyeum8ash kuhhogkat, kah wutchiyeum8ash kenaumonat, wutch wunohteae mag8e wussephausuongash wunnaumonuh Israel.
10.15 Tahshinnumwe uhpeg, kah wohwaapenumwe mohpanog, weeche weese n8tae sephausuongash, nag pish uppaudtauuneau; wohwaápenumunat, wutch wohwaàpenumwe sephausuonk ut anaquabit Jehovah: kah ne pish wutche ken, kah wutche kenaumonog weeche ken, nashpe machemohtag, kuhk8wáonk, neyan ann8teamwit Jehovah.
10.16 Kah Moses menuhkadtinnewhau nomposhimwe goatsoh wutche matcheseongane sephausuonk, kah kusseh, mohchekussu, kah musquanumau Eleazaroh kah Ithamaroh wunnaumonuh Aaron neh ashqueneánutcheh, n8wau.
10.17 Tohwutch mat mechuóg matcheseongane sephausuonk, ut wunnetupanatamwe ayeuonganit, newutche ne anue wunnetupanatamweyeu8, & ne kittinnumunkqunneau kutashinnumunaóut ummatcheseonk mukkinnéonk, ayimunat wunnauwadtuoonk nag wutcheu ut anaquabit Jehovah.
10.18 Kusseh wusqueheonk matta petukodtauouun wunnetupanatamwe ayeuonganit, anomut: woh wunnamuhkut kummechináoh ut wunnetupanatamwe ayeuonganit neyan an8teamwe.
10.19 Kah Aaron ken8nau Mosesoh, kusseh yeu kesukok, nag mag8og ummatcheseongane sephausuongan8, kah wutchikohtae sephausuongan8, ut anaquabit Jehovah, kah nish nutushpunónash: kah meechuóus matcheseongane sephausuonk yeu kesukok; woh wunnegenus ut anaquabit Jehovah?
10.20 Kah Moses n8tog, wunnegen ut wuskesukqut.
11.1 KAh Jehovah ken8nau Mosesoh kah aaronoh, nah wuttinuh.
11.2 Unnok wunnaumonuh Israel n8wagk, yeug puppinashimwog pish m8whogig, kenugke wame puppinashimwog neg ohkeit.
11.3 Wame negwôhsh wuhkossaécheg, kah wohwoshwunoncheg uppahsikossóunoh, kah o[n]chittamont, kenugke puppinashimwut noh woh kumm8whau.
11.4 Qut yeuoh mat woh kumm8whou kenugke neg onchittamoncheg, asuh neg wohw[ó]shukossaecheg, Kámel, newutche onchittamau, qut matta passukossóou, noh pish nishkeneungqussu wutch kenaau.
11.5 Kah Cony, newutche onchittamau, qut matta passukossóou: noh pish nishkeneunkqussu wutche kenaau.
11.6 Kah Hare, newutche onchittamau, qut mat passúkossóou: noh pish nishkeneunkqussu wutche kenaau.
11.7 Kah pigs, newutche passúkossau, kah wohwoshwuhkossayeu, qut matta onchittamau8, noh pish nishkeneungqussu wutche kenau.
11.8 Nag 8weyauwussum8 matta pish kummeech8unneau, kah wunnuppoe wuhhogkouh matta pish kummussunomw8, nag pish nishkeneungqussuog wutche kenaau.
11.9 Yeug pish kumm8whóoóg wame neg apitcheg nippekontu: wame neg wapwekanitcheg, kah wuhhogkiitcheg ut nippekontu ut ketahha[n]it, kah ut sepuut, neg woh kumm8whoóog.
11.10 Kah wame neg mat wapwékanegig, kah mat wuhhogkiegig ut kehtahhannit, kah ut sepuehtu, kenugke nish$noh owáas ummamonchin nippekontu kah nish$noh pomantamóe keteahogkou neg apitcheg nippekontu: nag pish kutuhquanum8og.
11.11 Nux pish kutúhquanumoóog, 8weyaus8 matta pish kummech8mw8, kah wunnupwe wuhhogkaóash, pish kutûhquontamunáoash.
11.12 Wame neg matta wapwekanegig, kah mat wuhhogkiegig ut nippekontu, n[o]h pish kutûhquanumau.
11.13 Kah yeug pish uhquanumogig kenugke puppinshaut, neg matta pish môhwhóog, nag pish kutûhquanum8og; wompsikuk, kah ossisag, káh osprey.
11.14 Kah Vulter kah qussukquanash, neyanussehettit.
11.15 Nish$noh weenont neyanussehettit.
11.16 Kah k8hk8khes, kah peeksq, kah kiyunk, kah quanu[n]on, neyôanussit.
11.17 Kah kitchesweit, kah kuts: kah 8h8m8en.
11.18 Kah Redshank, kah Pelicane, kah Gier-eagle.
11.19 Kah Stork kah Hiron neyôanussit: kah Lapwing, kah matappasquas.
11.20 Nish$noh [o]aas momonchin noh t8weet kah yauunash pomushahtunk, noh pish kutuhquanumau.
11.21 Qut yeug pish m8whogig, nish$noh oaas momonchin noh t8weet, noh yauunash pomushahtunk, neg wohkontutcheg waabe wusseet8out, nish waj queshahettiche.
11.22 Yeug kenugke nag m8whogig, locust neyoánussit, kah bald locust neyoánussit, kah locust chargol neyoánussit, kah quaquequeshont neyóanussit.
11.23 Kah nish$noh oâas uppomompágin noh t8weet ne yauuhkontont, noh pish kutuhquanumau.
11.24 Kah nashpe yeug, pish kenishkeneunkqussimw8, howan masunont neh muhhogkuh, pish nishkeneunkqussu nô pajeh wunnonk88ut.
11.25 Kah howan kônunont, neh muhhogkuh, pish kutchessittau wuthogk8unash, kah pish nishkeneunkqussu nô pajeh wunnonk88ut.
11.26 Nish$noh puppinashim matta pasúkahsunk, kah matta wôhshwuhkossáig, kah matta onchittamunk, nag pish nishkeneunkqussuog wutche kenaau: howan neh masunont pish nishk[e]n[e]unkqussu.
11.27 Kah nish$noh oâas paumushohkodtunk wunnutchegash, kenugke wame puppinashimwut, noh paumushohkodtunk wauunash, pish nishkeneunkqussuog wutche kenaau, howan masunont nupp8e wuhhogkauh, noh pish nishkeneunkqussu nô pajeh wunnonk88ut.
11.28 Kah noh tashinont nag wuhhogkauh, noh pish kutchissittau wuthogk8unash, kah pish nishkeneongqussu nô pajeh wunnongk8uk, nag pish nishkeneunkqussuog wutche kenaau.
11.29 Kah yeug pish nishkeneungqussitcheg wutche kenaau kenugke papomompakecheg, nag pamompakecheg ut ohkeit: wasel, kah mishabpuhquas, kah t8nuppasog neyanusséhettit.
11.30 Kah ferret, kah camelion, kah lizard, kah askequttum, kah mameechumit
11.31 Yeug pish nishkeneungqussuog, wutche kenaau, kenugke wame neg pamompakecheg, howan ne masunont, nag nuppehettit, noh pish nishkeneunkqussu nô pajeh wunnonk8ut.
11.32 Kah ne teag poggussam8ontamwehhettit, nuppéhettit nish nishkeneunkquodt, ne teagwe metugquéwisk, asuh ne teagquonag, asuh ne teague ohk8un, asuh ne teaguwe man8tiyónag: ne teag wisq ne nashpe anakausimum: pish ponamun nippeit, kah pish nishkeneunkquodt nô pajeh wunnonk8ut, kah pish pahketeauun.
11.33 Kah nish$noh ohkée wiskq, ne pagussummowontamwéhettit: ne teaguas ne anomut ohtag, pish nishkeneunkquodt, kah pish kussukquonkóneau.
11.34 Wame meetsuonk ne woh meechumuk, ne nippe ne noh wâm8uk, pish nishkeneungquodt, kah wame wuttattamóonk, ne woh wadtattamuk, nish$noh$ut neyaunag wiskq, pish nishkeneungquodt.
11.35 Kah nish$noh teag ne wuhhogkauh pogsininit, ne pish nishkeneungquodt, ahut tahneishnimuk, kah wiskquonk, nag pish sukquohtahwhóog, nish nishkeneunkquodtash, kah pish nishkeneunkquodtash wutche kenaau.
11.36 Qut tohkekom kah pussohteg, kah moém8uk nippe, pish pohki, qut ne masukom8m8uk wuhhogkauh, pish nishkeneunkquodt.
11.37 Kah wuhhogkauh pogkussininit nosh$noh wuskannemunit, nish pish ahketeámukish, pish pohkiyeuash.
11.38 Qut nippe sokanumuk wuskannemunit, kah ne muhhog ne pogkussuk, pish nishkeneunkquodt wutche kenaau.
11.39 Kah howae puppinashim nuppuk, noh wameechumumeóg, noh masunont muhhogkuh, pish nishkeneunkqussu pajeh wunnonk8ut.
11.40 Kah noh m8hwhont neh muhhogkuh, pish kutchissittau wuthogk8unash, kah pish nishkeneunkqussu nô pajeh wunnonk8ut: kah noh tashinont muhhogkuh, pish kutchessittau wuthogk8unash, kah pish nishkeneunkqussu nô pajeh wunnonk8ut.
11.41 Kah nish$noh pamompagin owâas, noh pâmompagit ohkeit, noh pish ohquanumukqussu, matta pish m8hwhau.
11.42 Howaas paumushahtunk wunnogkus, kah howaas yauunash paumushahtunk, kah howaas m8chekussittont, kenugke pamompakecheg ohkeit: matta pish kumm8hwoóog, newutche nag uhquanumukqussuog.
11.43 Ahque ayeuk kukketeahogkon8wóog, wutuhquanumukqussinneaóut, nashpe pomompagée howaas noh pomompagit: kah ahque nishkheuk kuhhogkaóog nashpe nag, woh kenishkeneunkqussinneaóut nashpe nag.
11.44 Newutche nen Jehovah kum-Manitt8mw8, kah pish kenaau k8netupanat[a]mwaheonaóut, kah pish k8netupanatamweyeumw8, newutche nen n8neetupanatamweyeu, kah matta pish kenishkeneunkqueheaumw8 kukketeahogkon8wóog, nashpe pomompagée howaas, neh wogkouit ut ohkeit.
11.45 Newutche nen Jehovah, noh pas8queóg wutch ohket Egypt, k8-Manitt8munneaóut: kah pish k8neetupanatamweyeumw8, newutche n8netupanatamweyeu.
11.46 Yeu naumatuonk papaume puppinashimwog, kah puppinashasog, kah nish$noh pomantamwe keteahogkou ut nippekontu, kah nish$noh pomantamóe pomompagée howaa[s] noh pamompagit ohkeit.
11.47 Pen8wehteaunat nashaue ne pohki kah ne nishkeneungquok: kah nashauwe puppinashim ne woh m8whut, kah puppishim, noh woh m8hwhóut.
12.1 KAh Jehovah ken8nau Mosesoh, n8wau,
12.2 Ken8s wunnaumonuh Israel, n8wash, Mittamwssis wompequait, kah nekheont mukkachouxoh: neit pish noh nishkeneunkqussu nesausuk tahshikquinne, neyaunag ukkesukodtume sohh8taongash, wutche ukqussinausuonk, pish nishkeneunkqussu.
12.3 Kah shwosuk tahshikquinogkok, uhquaeu 8weyausum pish quoshqusausu
12.4 Kah noh pish nagwutteohteau ut wusqueheongane pahkhettuonganit, nishwinchatikquinne, kah nishikquinogkod: matta pish missinnum8 tague wunnetupanatamweyeu8g, asuh matta pish petuttea8 wunnetupanatamwe komukqut, nô pajeh pahkheonáe kesukodtash pahsha[n]e n$nag.
12.5 Kah neechad nunksquaésoh, neit pish nishkeneunkqussu neese weeksae, kah ut wutchipp8taonganit, kah pish nagwutteahteau ut wusqueheongane pahkhettuonganit, nequtta tahshinchatikquinne, kah nequtta tashikquinne.
12.6 Kah pahkhettuae kesuokdtash mahche nnag wutch wunnaumon[á]in asuh wuttaunin, noh pish pas8au ne kodtumóe lamboh, wutch chikohtáe sephausuonk, kah wuskuhwhunnunnaem, asuh turtle wuskuhwhunam wutch matcheseáe sephausuonk, ut mukkinnáe kommukque squontamut, en sephausuenuut.
12.7 Kah nosh pish wussephausin ut anaquabit Jehovah, kah wunnauwadheoneat, neit noh pish pahkheau, wutch wuttohkekummue wusqueheongash: yeu wuttinnaumatuongan8 mittumwussissog neechacheg, wutche nompaas kah squaas,
12.8 Kah matta wamattinn8g wunnutcheganit wutche lambe, neit pish nemunau neesuoh turtleoh, asuh neesuoh wuskuhwhunnanémesoh, pasuk wutch chikohtae sephausuonk, kah pasuk wutch matcheseae sephausuonk, kah sephausuaen pish 8nauwadheuh, kah pish pahkesu.
13.1 KAh Jehovah ken8nau Mosesoh kah Aaronoh, n8wau,
13.2 Wosketomp ohtag wuttuhquabée weyausut, mogquesuonk asuh mukkee, asuh wompechohkag, kah ohtag wuttuhquabée weyausut, ogqueneunkquok wutchek8e an[ì]nneaonganit, neit pish paudtauónuh Aaron sephausuaen, asuh pasuk8 wunnaumonuh sephausuenúog.
13.3 Kah sephausuaen pish ukkehkiñeaumun, enninneaonk ut wuttuhquabèe weyausut, kah wishshuwussuongash ut aninneaonganit, wompag, kah moneaumunat aninneaonk, m8nâushik onk ne wadtúhquabée weyaus, ne wutchek8e aninneaonk: kah sephausuaen pish wunnáumun, kah ukken8tamun ne nishkeneunkquok.
13.4 Kah wompichohkag, wompag, ut wadtuhquabée weyausut, kah monunneaumunat, matta m8n8an8g onk ne wadtuhquabée weyaus, kah ne wishshuwussuonk, matta wompan8g: neit sephausuaen pish kuppohwhau [á]ninneanutcheh, nesausuk tahshikquinne.
13.5 Kah sephausuaen pish ukkehkinneauoh, nesausuk tahshikquinogkok, kah kusseh, enniñeaonk, anukuk8kup monunneog, eñinneaonk matta sepagig, ut wuttuhquabit, neit sephausuaen pish ukkuppahwhoh, nesausuk tahshikquinne nahohtôeu.
13.6 Kah sephausuaen pish ukkehkinneaumun nesausuk tahshikquinogkok, nahohtôeu: kah kusseh, enninneaonk pohkenésit, kah enninneáonk matta sepagig ut wadtuhquabit, neit sephausuaen pish ukken8nuh pahkesu, ne mukke, & pish kutchessitta8 wuthogk8unash, kah pish pakesu.
13.7 Qut mukkée nano sepakem8uk, ut wadtuhquabit, mahche nag* sephausuaen, wutche uppakesuonk, neit pish móneauâu nahohtôeu nashpe séphausuaenin.
13.8 Sephausuaen nag*, kah kusseh, mukke nano sepakem8 ut wadtuhquabeit, neit pish sephausuaen ukken8nuh, noh nishkeneunkqussu: ne wutchek8onk.
13.9 Wutchek8e enninne[à]onk, ohtak wosketompaut, neit pish pas8au sephausuaenuut.
13.10 Kah sephausuaen pish ukkehkinneámun; kah kusseh, wompi mogquen ohtag wadtuhquabit, kah ne wompeteam8uk wushshuussuongash: kah keteae neetskesue weyaus ohtag mogqueseuonganit.
13.11 Ne nukkone wutchekq ut wadtuhquabée weyausut, kah sephausuaen pish ukken8t[â]mun, noh nishkeneunkqussu: matta pish ukkuppuhwhôh, newutche noh nishkeneunkqussu.
13.12 Kah wutchek8onk nannón ut s8hqueit, ut mattuhquabit, kah wutchek8onk nuhkuhkog, wame wadtuhquabit noh ne áninneadt, wutch uppuhkukqut yean wusseet: nish$noh adt nagish:
13.13 Neit sephausuaen pish ukkeikeneauoh, kah kusseh, wutchek8onk nuhkuhkog wame weyaus, neit pish ken8nau noh ne aninneadt, pahkesu: ne wame wompéayeu8, noh pahkesu.
13.14 Qut ne kesukok, keteae weyaus naumauut, noh pish nishkeneunkqussu.
13.15 Kah sephausuaen pish naum keteae weyaus, kah pish ukken8nuh, noh nishkeneunkqussu, keteáe weyaus, ne nishkeneunkqussúm8, ne wutchek8onk.
13.16 Asuh keteáe weyaus, quinnuppem8ug, kah ôs8wem8 en wompiyeuut, neit pish peyaóneau sephausuénu.
13.17 Kah sephausuen pish wunnauuh; kah kusseh, enninneaonk quinnuppeit en 8wompésinneat: neit sephausuen pish ukken8nuh ne[h] áninneánitcheh pakhesu, noh pahkesu.
13.18 Kah weyaus, noh ohtag, wadtuhquabit, pwohkusháe mogqueen: kah neetskon.
13.19 Kah ne mogquenit, ne wompi mogque[u], asuh wompichohkag, wompi mishquompammukquodt: neit pish nohtinon sephausuenin.
13.20 Kah sephausuen nág*, kah kusseh naumunat m8nóshin onk ne wadtuhquab, kah wishshuussuonk wompag: neit sephausuen pish ukken8nuh nishkeneunkqussu, ne wutchek8e aninneáonk, ne pôkqusheau ut mogquenit.
13.21 Qut sephausuen nag*, kah kusseh, ne wanne wompano wushshuwissuonk, kah matta m8noshininno onk ne wadtuhquab, kah pohkenompamukquodt, neit sephausuen pish ukkuppohwhoh, nesausuk tahshikquinne.
13.22 Kah sepakemoe sepakem8ug, ut matuhquabit: neit pish sephausuen ukken8nuh nishkeneunkqussu, noh enninneaonk.
13.23 Qut womp[i]chohkag ne waéhquohtágkup kah matta sepakemun8, ne kussopitae mogquesuonk, kah sephausuen pish ukken8nuh pahkesu.
13.24 Asuh weyaus, ohtag wadtuhquabit, n8tae chikohsuonk, kah keteaum8ug ne chôgohtag, ne wompéchohkag, wompi musquompamukquodt, asuh wompi.
13.25 Neit sephausuen pish ukkehkeneaumun, kah kusseh, wishshuwussuonk wompag, ut ne wompi chohkag, kah naumunat m8nohshik onk ne wadtuhquab, ne wutchek8onk, ne p[ó]hkusheau ut chikohsuonganit, kah sephausuen pish ukken8nuh nishkeneunkqussu, ne wutchek8e eninneáonk.
13.26 Qut sephausuen nag*, kah kusseh, na wanne wompano wishshuwissuonk, ut wompi chohkiyeuut, kah wanne m8nóshinunn8 onk ne wadtuhquab, kah pohkenompamukquodt, neit pish sephausuen ukkuppohwhoh nesausuk tahshikquinne.
13.27 Kah sephausuen pish ukkehkinneauoh, nesausuk tahshikquinogkok: sepakemoe sepakem8uk ut wadtuhquabit, neit sephausuen pish ukken8nuh nishkeneunkqussu, ne wutchek8e eninneaonk.
13.28 Kah wompe chohkag, ne waehquodtagkup, matta sepakemun8g ut wadtuhquabit, kah pohkenompamukquok;ne chikkohsue mogquesuonk: kah sephausuen pish ukken8nuh pahkesu, newutche, ne kussopitae chikkohsuonk.
13.29 Kah wosketomp asuh mittamwossis, apehtunkqut eninneaonguh, ut muhpuhkukqut, asuh weeshitt8nit.
13.30 Neit sephausuen pish kuhkinneauau eninneaonguh, kah kusseh moneaumunat, m8naushik onk ne wadtuhquab, kah ne ohtag weesôe meesunk, néit sephausuen pish ukken8nuh nishkeneunkqussu, ne mukkeontuppaonk, ne wutchek8onk ut uppuhkukqut, asuh ut weeshitt8unut.
13.31 Kah sephausuen nag*, mukkeontuppàe eninneáonk, kah kusseh, moneaumunneat, matta m8noshininn8 onk ne wadtuhquab; kah na matta n8ano meesunk: neit pish sepausuen kuppohwháu mukkeontupae en[i]nneánutcheh nesausuk tahshikquinne.
13.32 Kah sephausuen pish kukkinnauau enninneaonguh[-], nesausuk tahshikquinogkok, kah kusseh mukkeontupáonk matta sepageg, kah matta ohtano weesôe mesunk, kah monunneaumunat mukkeontuppaonk, matta m8noshininno onk ne wadtuhquab.
13.33 Neit pish m8swau wuhhogkuh, qut mukkeontuppaonk matta pish umm8sum8un, kah sephausuen pish kuppohwau neh mákeontuponitcheh nesausuk tashikquinne, nahohtôeu.
13.34 Kah sephausuen pish kuhkinneam mukkeontuppaonk, nesausuk tahshikquinogkok, kah kusseh, mukkeontuppaonk matta sepakemun8g ut mattuhquabit, kah monneaumunat, mátta m8nashinin8g onk ne wadtuhquab: neit pish sephausuen ukken8nuh pahkesu, kah pish kutchissitto wuthogk8unash, kah pish pakesu.
13.35 Qut mukkeontupaonk sepakemoe sepakem8uk ut mattuhquabit, mahche pahkesit.
13.36 Neit sephausuen pish wunnauuh, kah kusseh, mukkeontupaonk sepakem8uk ut mattuhquabit, sephausuen matta pish natinneham8 weesôónukquôu, noh nishkeneunkqussu. 
13.37 Qut mukkeontupaonk waeekqusshikup moneaumuneat, kah m8onukq[n]ôu noh tanneguk, mukkeontupáonk neetskon, noh pahkesu, kah sephausuen pish u[kkk]en8nuh pahkesu.
13.38 Kah wosketomp asuh mittamwossis, ohtag ut weyause mattuhquabit, wequai chohkag, wompi wequai chohkag.
13.39 Neit sephausuen pish ukkehkeneaumun, kah kusseh, ut weyause wadtuhquabit ne ohtag wequáe chokagish, pohkinne wompi, ne momóne chohki, ne adtannegig wadtuhquabit, noh pakesu.
13.40 Kah wosketomp ummeesunk penushunk: noh mukukkontupau, noh pahkesu.
13.41 Kah uppuhkuk ummesunk n8shunk wuskodtukquieu, noh m8sontupau, noh pahkesu.
13.42 Kah mukukkontupòunit, asuh mukukkontupáe muskodtukqut, ne ohtag enninneáonk, wompi mushquompamukquodt, ne wutchek8onk m8skem8 ut ummukukkontupóunit asuh ummukukishkodtukqut.
13.43 Kah sephausuen pish ukkeihkeneaumun kàh kusseh, mogquesue enninneaonk, wompag, mishquampamukquok, ut ummukukkontupòonit asuh ummukukishkodtukqut: neyá[h]unag wutchek8onk ut wadtuhq[n]abée weyausut.
13.44 Noh wutchek8e wosketomp, noh nishkeneunkqussu, sephausuen pish ukken8nuh pannuppe nishkeneunkqussu, wuttinninneáonk ut uppuhkukqut ohteau.
13.45 Kah noh wutchekq, noh apehtunkquit enninneaonk, wuthogk8unash pish nehnekukkomunash, kah uppuhkuk pish woshwutteau, kah pish ponam onkwheg, waábe wussissitt8nit:  kah pish mau, nunnishkeneunkqus,nunnishkeneunkqus.
13.46 Wame kesukodtash noh enninneaonk pish apehtauoncheh, pish nishkeneunkqussu, noh nishkeneunkqussu, pish nonsiyeu, poquodche tuppuksinn8wonganit, ne pish wutayeuonk.
13.47 Kah hogk8onk wutchek8e enninneáonk ne ohtag, ut w8lle m8nakinut, asuh hashabponakinit,
13.48 Asuh ut warput asuh ut w8fut, asuh hashabpe asuh w8lle, asuh ut ohk8nat, asuh ne teag$quodtag.
13.49 Kah enninneáonk ashkosquesit, asuh mushquompamukqussit, ut hogk8onganit, asuh ohk8nat, asuh ut warput, asuh ut w8fut, asuh mattagunne wiskq ne wutchek8e enninneáonk, kah pish ukkehkeneaumun s[é]phausuen.
13.50 Kah sephausuen pish naum enninneáonk, kah pish kuppohham ne enninneáonk nesausuk tahshikquinne. 
13.51 Kah pish kukkinneam enninneáonk nesausuk tahshikquinogkok enninneaonk sepagkit ut hogk8onganit, asuh warput asuh w8fut, asuh ut ohk8nat, wame ne ohk8nayeu8k, wutche auwohteaonk: ne enninneaonk, annusteóe wutchek8onk, ne nishkeneunkquodt.
13.52 Kah pish chikkossum hogk8onk, asuh warp asuh w8f, w8lle asuh hashabpe, asuh ne teagwe wiskq uttoh apit enninneáonk, newutche popóquodtamwe wutchek8onk, pish chikkohtau ut n8taut. 
13.53 Kah sephausuen nag*, kah kusseh, enninneáonk wanne sepageu ut hogk8onganit, asuh warput asuh w8fut, asuh ne teague ohk8nie wiskq.
13.54 Neit sephausuaen pish ann8team8, kutchissittauunat ne apit enninneáonk, kah pish ukkuphamun nesausuk tahshikquinne, nahohtôeu.
13.55 Kah sephausuen pish kuhkinneam, mahche enninneaonk kutchessumit, kah kusseh enninneáonk matta pen8e unnussegk, kah enninneáonk matta sepagig, ne nishkeneungquodt, pish kutchikkossumun ut n8taut: ne anóme popóqui, asuh webe anomut asuh webe woskeche.
13.56 Kah sephausuen nag*, kah kusseh, enninneáonk pohkenompamukqussit, mahche kutchessumit, neit pish wunnehnekukkomun wutch ne hogk8onganit, asuh wutch ne ohk8nat, asuh wutch warput, asuh wutch w8fut.
13.57 Kah ash naut** ut hogk8onganit, asuh warput, asuh w8fut, asuh ohk8nie wiskq, ne póhkusháe woskeche enninneáonk, n8taut pish kutut chikohsumun, ne ápit enninneáonk.
13.58 Kah hogk8onk asuh warp asuh w8f, kah teague hohk8nie wiskq, ne pish kodshittauon, kah enninneáonk amaéhtag, neit pish kutchissittauun nahohtôeu, kah pish pohki.
13.59 Yeu unnaumatuonk papaume wutchek8e enninneáonk, ut w8lle asuh hashabpe hogk8onganit, asuh warput asuh w8fut, asuh ne teague mattagunne wiskq, wuttittamunat pohki, asuh wuttittamunat nishkeneunkquodt.
14.1 KAh Jehovah ken8nau Mosesoh, n8wau,
14.2 Yeu pish naumatuonk wutche wachequt, ne kesukok pish pahkhit, pish pas8au sephausuenuut.
14.3 Kah sephausuen pish sohham wutch tuppuksinn8wonganit, kah sephausuen pish ummoninneauoh, kah kusseh, wutchek8e enninneáonk neetskog, ut noh wachequt.
14.4 Neit sephausuen pish an8team8, kah pish neemunnumwanshau noh pahkhet neesuog psuksesog keteaog kah pahkesitcheg, kah etchikkuppemesontug, kah mask8kag, kah hysop.
14.5 Kah sephausuen pish ann8team8, kah pish nushau pasuk8 psuksesoh: ut ohkee wisquadt, waabese pomantamoe nippeit.
14.6 Kah pomantamwae psuksem, pish wunnemunoh, kah utchikkuppemesontug, kah mask8kag kah hysop, kah pish upwogkinnumun, ut 8sqheonganit psuksem noh nashomukup, waabese pomantamwae nippeit.
14.7 Kah pish wusseauhkôuh, noh pahkhit wutch 8chequnneat, nesausuk tahshit nompe; kah pish uppakheuh, kah pish ponunau, pomantamóe psuksesoh, ut woskeche ohteakonit.
14.8 Kah noh pahkhit, pish kutchissittau wuthogk8unash, kah pish m8sum wame ummesunk, kah pish kutchissum8h ut nippeit, onk woh pahkesu, kah ne mahche n$nag pish petutteau tuppuksinn8wonganit, kah pish appu poquadchikkomuk nesausuk tahshikquinne.
14.9 Kah pish n$nih nesausuk tahshikquinogok, pish m8sum wame ummeesunk, uppuhkukqut, kah 8weeshitt8nóunut, kah ummomóunoh, wame ummeesunk pish wuttummussumunash, kah pish kutchissittau wuthogk8unash, kah pish kutchissittau 8weyaus ut nippekontu, kah pish pahkesu.
14.10 Kah uh shwosuk tahshikquinogkodtut, pish neemunau neesuoh nomposhimwe lamboh, pannuppeyeuutcheg, kah pasuk squoshimwe lambe, ne negonne kodtum8k, pannuppeyeuit, kah nishwinash Gomersash pasquag n8khik, wutche meetsue sephausúonk, kenukkenausu pummee, kah pasuk wunnonteamése pummee.
14.11 Kah sephausuen noh pahkheont, pish neepauweheau wosketompuh neh pahkhetche, kah yeush, ut anaquabit Jehovah, ut mukkinnáe kommukque squontamut.
14.12 Kah sephausuen pish nemunau pasuk8 nomposhimwe lamboh, kah pish sephausinneuh wutch panneseáe sephausuonk, kah wunnonteamése pummee, kah pish papaumenumun wutch papaumenumwe sephausuonk, ut anaquabit Jehovah.
14.13 Kah pish nushau nomposhimwe lamboh, ut ayeuonganit ne adt nushont matcheseongane sephausuongoh, kah chikkohtae sephausuongoh, ut wunneetupanatamwe ayeuonganit.
14.14 Kah sephausuen pish nemunum panneseáe sephausue wusqueheonk, kah sephausuen pish upponamauon wuttinohkôunne wosketuttauogut, neh pahketcheh, kah ut wuttinohkôunne kehtuhquáunitch, kah ut wuttinohkôunne keihtuhquasetit.
14.15 Kah sephausuen pish noh wuttinum ne wunnonteamése pummee, kah pish wussokanumun sephausuen ummenadcheane anomanutcheg.
14.16 Kah sephausuen pish pwogkinnum wuttinohkôunne wuttinnuhwhunitch, ut pummeit, ne ummenadcheane anómanutcheit, kah pish seaóhteau pumme nesausuk tahshit nompe, ut anaquabit Jehovah.
14.17 Kah ne ashqshunk pumme, ne ummenadcheane anomanutcheit, sephausuen pish upponamun wuttinohkôunne wosketuttauogut, noh pahkhet, kah ut wuttinnohkôunne ukkaituhquanutchit, kah wuttinohkôunne keihtuhquasetit, woskeche panneseae sephausuongane wusqueheonganit.
14.18 Kah ne ashqshunk pumme, ne wutti[ũ]omanutchet sephausuen, pish upponámun uppuhkukqut noh pahkhit, kah sephausuen pish 8nauwadtuwáheuh ut anaquabit Jehovah.
14.19 Kah sephausuen pish sephausu, matcheseongane sephausuonk, kah pish wunnauwadtuwaheau, noh pahkhit, wutch wunnishkeneunkqussinneat, kah ne mahche, pish nushau chikohtae sephausuonk.
14.20 Kah sephausuen pish sephausu chikohtae sephausuonk kah meetsue sephausuonk, ut Altarut: kah sephausuen pish 8nauwadtuwaheuh, kah pish pahkesu.
14.21 Kah noh machekit, kah wunnutcheg n8nunnumunit: neit pish neemunau pasuk8 nomposhimwe lamboh wutch panneseáe sephausuonk, wutche paupaumenamwe, 8nauwadtuwahéonat: kah nequtchippi piukque chippag pasquag n8khik kenukkenôsu pummee, wutche metsue sephausuonk, kah wunnonteamese pummee.
14.22 Kah neesuog turtle wuskuhwhunnanaog, asuh nesuog wuskuhwhunnanamésog, neh wunnutcheg tapenumunit: kah pasuk pish matcheseongane sephausuonk, kah onkatuk chikohtae sephausuonk.
14.23 Kah néh pish uppas8oh, shwosuk tahshikquinogkodtut, wutche uppahkheaonk wuhhogkuh, en sephausuenuut, ut mukinneae kommukque squontamut, ut anaquabit Jéhovah.
14.24 Kah sephausuen pish nemunau nomposhimwe lamboh, wutche pánneseae sephausuonk, kah ne wunnonteamese pummee, kah sephausuaen pish paupaumenumun, wutche paupaumenumwe [X]sephausuonk ut anaquabit Jehovah.
14.25 Kah pish nushau nomposhimwe lamboh wutch panneseae sephausuonk, kah sephausuen pish neemunum, ne panneseae sephausuongane wusqueheonk: kah pish upponamun wuttinohkôune woskètuttauogkut neh pahkhetcheh: kah ut wuttinohkôun[ñ]e kehtuhquanitchit kah ut wuttinohkôunne kuhtuhquasetit.
14.26 Kah na$whutch pummee, sephuasuaen pish wussokanumun, ut sephuasuen ummenadcheane anomunutchit.
14.27 Kah sephuasuen pish seauhteau, nashpe wuttinohkôunne wuttinuuhwhunitch, nawhutch pumme ne ummenadcheanutchit, nesausuk tahshit nompe, ut anaquabit Jehovah.
14.28 Kah sephausuen pish ponan nawhutch ne pummee, ne wuttinnomuunutchit: ut wuttinohkôunne wosketuttauogkut, noh pahkhit, kah ut wuttinohkôunne ukkeihtuhquanutchit & ut wuttinohkôuñe ukkeihtuhquasettit: ut ayeuonganit pameseae sephausuongane wusqueheonganit.
14.29 Kah ne ashqshunk pumme, ne sephausuen wuttinnomunutchit, pish upponamun, uppuhkukqut noh pahkhit: 8nauwadteauwaheóneat ut anaquabit Jehovah.
14.30 Kah pish mag8 pasuk8, turtle wuskuhwhunnanamesoh neh wunnutcheg tapenuk.
14.31 Ne wunnutcheg tapenuk, pasuk wutch matcheseongane sephausuonk, kah onkatuk wutch chikohtàe sephausuonk, weeche metsue sephausuonk, kah sephausuen pish 8nauwadtuwáheuh neh pahkhetche, ut anaquabit Jehovah.
14.32 Yeu naumatuonk papaume nagum noh wachek8e aninneadt, noh wunnutcheg, matta tapenum8g ne woh waj pahkhit.
14.33 Kah Jehovah ken8nau Moses kah Aaron, n8wau,
14.34 Peyâóg ohkeit Kanaan, ne anumauunóg wutch ahtóonk: kah nuppon wutchek8e enninneáonk wetuómut, ut ohkeit, ne kutohtoonganóut. 
14.35 Neit noh pish peyau, waékittog, kah pish wuttinnon sephuasuenúh, n8wadt, onatuh enninneáonk naeihtait ut wetuómut.
14.36 Kah sephausuen pish an8team8, kah pish mahche komukquehteáog wetu asquam papetutteagkup sephausuen, ukkehkinneaónat enninneaonguh, ishkont wame ne ohtag wetuómut, woh nishketeauun, kah ompetak sephausuen pish petutteau ukkehkeneaumunat wetu.
14.37 Kah pish kuhkinneauau enninneáonguh, kah kusseh, enninnáonk ohtag sussuppongkomuk, puppuhke hunnompâsik, ashkoshquompamukqussit, asuh mushquompamukqussit: kah monunneauónat m8nôshik onk ne sussupponkkommuk.
14.38 Neit sephausuen pish sohham ne wutch wetuómut, en squontamut wetuómut: kah pish kuppohham wetu nesausuk tahshikquinne.
14.39 Kah sephuasuaen pish qushkeu nesausuk tahshikquinogkok: kah pish wunnaumun, kah kusseh, enninneáonk sepagit, ut sussipponkkomuk.
14.40 Neit sephuasuen pish ann8team8, kah nag pish amaunumwog qussukquanash, ne ápit enninneáonk: kah pish wussohwhôkonáoash en poquadchotanat: en nishkeneungque ayeuonganit.
14.41 Kah pish wutchekhomwaheun ne wetu, anomuk kommuk, waéénu: kah pish wussokanumunneau, ne puppissi chekhammohettit, en poquadch8tanat, en nishkeneungque ayeuonganit.
14.42 Kah nag pish nemunnumwog onkatogish qussukquanash, kah pish ne wunnompatauuneau, yeush qussukquanash: kah pish nemunum onkatuk puppissi, kah pish wussiss8numun weetuómut.
14.43 Kah enninnáonk wonk quskeit, kah ut pokishont weetuomut, mahche amaunuk qussukquanash, kah mahche chekhog weetu, kah mahche suss8unuk.
14.44 Neit sephausuen pish peyau, kah pish ukkehkinneaumun, kah kusseh, enninneáonk sepagit wetuómut: ne pohpóquttamwe wutchek8onk ut wetuómut, ne nishkeneunkquodt.
14.45 Kah pish s8hqunum wetu nish qussukquanash, kah ne timbernash, kah wame puppissi ne wetuómut, kah nish pish wuss8h8wuttauunash en poquodch8tani, en nishkeneungque ayeuonganit.
14.46 Kah noh petutteadt wetuómut, wame kesukodtash ne kophog, noh pish nishkeneunkqussu nô pajeh wunnonk88k.
14.47 Kah noh káit ne wetuómut, pish kutchissittauwuthogk8unash, kah noh meetsit ne ut wetuómut, pish kutchissittau wuthogk8unash.
14.48 Kah sephausuen peyont, petutteadt, kah kuhkinneog, kah kusseh, enninneáonk matta sepakeu ut wetuómut, mahche wetu suss8nôsik, neit pish sephausuen ken8tam wetu pohki, newutche enninneáonk neetskehteauun.
14.49 Kah pish nemunau, pahketeauunat wetu, neesuog psuksesoh: kah ut chikkuppemusontugk kah mask8kag, kah hysop.
14.50 Kah pish nushau pasuk8h psuksesoh, ut ohkée wisquadt, waabese pomantamwáe nippeit.
14.51 Kah pish nemunum utchikuppesontugk, kah hysop, kah mask8kag, kah keteáe psuksem, kah pish upwogkinnumunash, ut 8sqheonganit noh noshit psuksem, kah ut pomantamwae nippeit, kah pish wusseaúhkon wetuómut, nesausuk tahshit nompe.
14.52 Kah pish pahketeau wetu, nashpe 8sqheonk psuksem, kah nashpe pomantamwáe nippe, kah nashpe keteáe psuksem, kah nashpe utchikkuppemusontugk, kah nashpe hysop, kah nashpe mask8kag.
14.53 Kah pish ponunau keteáe psuksesoh, ut poquodch8tanat, ut woskeche ohteakonit: kah pish wunnauwadtuwáhtau wetu, kah pish pohki.
14.54 Ne unnaumatuonk nishnoh wutchek8e enninneáonk, kah mukkeontuppáonk,
14.55 Kah papaume wutchek8e hogk8onk, kah ut wetuómut.
14.56 Kah wutch mogquesuonk, kah wutch mukkée, kah wutch wompi chohkag.
14.57 Kuhk8tomuhkonat, ut ukkesukkodtume nishkeneunkqussit, kah ut ukkeskodtume pahkesit: ne wunnaumatuonk wutch wutchek8onk.
15.1 KAH Jehovah ken8nau Mosesoh kah Aaronoh n8wau.
15.2 Ken8nók wunnaumonuh Israel, kah nag unnòk, howan wosketomp sohwuhchûog wutch weyausut, ne wussohwutchúwanéunk, ne nishkeneunkquodt.
15.3 Kah yeu pish wunnishkeneunkqussuonk, ut wussohwutchuw[á]nénat, 8weyaus sohwutchúog, asuh kuppohhôsik 8weyaus, wutch wussohwutchuwannénat: ne wunnishkeneunkqussuonk.
15.4 Nish$noh appin uttoh kait, noh sohwutchuwanneit, pish nishkeneunkquodt: & nish$noh auwohteaonk, [:]ne quenapit, pish nishkeneunkquodt.
15.5 Kah wosketomp noh masinuk wutappin, pish kutchissitt8 wuthogk8unash, kah pish kutchessum8 ut nippeit, kah pish nishkeneunkqussu nô pajeh wunno[n]k8ut.
15.6 Kah noh apit, ne auwohteaonk, ne quenapit noh sohwutchúanit, pish kutchissitt8 wuthogk8unash, kah pish kutchessum8 ut nippeit, kah pish nishkeneunkqussu nô pajeh wunonk8ut.
15.7 Kah noh masunnuk 8weyaus, noh sohwutchúanit, pish kutchissitt8 wuthogk8unash, kah pish kutchessum8 ut nippeit, kah pish nishkeneunkqussu nô pajeh wunnonkk8ut.
15.8 Kah noh sohwutchuanit suhquont neh pahkesinitcheh, neit pish kutchissittau wuthogk8unash, kah pish kutchessum8 ut nippeit, káh pish nishkeneunkqussu nô pajeh wunno[ń]k8ut.
15.9 Kah nish$noh sadle ne noh quenapit, noh sohwutchuanit, pish nishqueneunkquot.
15.10 Kah nish$noh [¡]howan ummussunnumun ne teag ne agwe ohtag, pish nishkeneunkqussu nô pajeh wunnonk8ut, kah noh nish kônunukish, pish kutchissumau wuthogk8unash, kah pish kutchessum8 ut nippeit, kah pish nishkeneunkqussu nô pajeh wunnonk8ut.
15.11 Kah nish$noh howan noh masunont, noh sohwutchuanit, kah matta kussenitchag ut nippekontu, pish kutchissittau wuthogk8unash, kah pish kutchessum8 ut nippeit kah pish nishkeneunkqussu nô pajeh wunnonk88ut.
15.12 Kah ohkéé wishq, ne masunuk, noh sohwutchuanit, pish sukquôhkon, kah nish$noh mehtugque wishq pish kutchissittauun ut nippeut.
15.13 Kah noh sohwutchuanit, pahkhit wutch wussohwutchúwanénat; neit ogkeetamwansh[á]u hogkuh nesausuk tahshikquinne, wutche pahkheaonk, kah pish kutchissittau wuthogk8unash, kah pish kutchissittau 8weyaus ut pomantamwáe nippeut, kah pish pahkesu
15.14 Kah shwosuk tahshikquinukok, pish nemunumwanshau wuhhogkuh, neesuoh turtlesoh, asuh neesuoh wuskuhwunnanámesoh: kah pish peyau anaquabit Jehovah, ut mukkinneáe kommukque squontamut, kah pish wuttinnumauóneau sephausuéneuh.
15.15 Kah sephausuen pish nah ummagunoh, pasuk matcheseáe sephausuonk, kah onkatuk chikohtáe sephausuonk; kah sephausuen pish 8nauwadtuwáheuh, anaquabit Jehovah, wutche wussohwhonchuwanéonk.
15.16 Kah wosketomp, weepam8e wuskannem sohwetunkqut, neit pish kutchissittau wame wuhhog nippekontu, kah pish nishkeneunkqussu nô pajeh wunnonk8ut.
15.17 Kah nish$noh hogk8onk, kah nish$noh ohk8[n], pogkushik ne weepamue wuskannem: pish kutchissittauun ut nippekontu, kah pish nishkeneunkquodt nô pajeh wunonk8ut.
15.18 Kah mittamwossis neh wosketomp neesukeh, nashpe weepam8e wuskannem: nag pish wonk kutchissumáog wuhhogkauh ut nippekontu, kah pish nishkeneunkqussuog nô pajeh wunnonk8ut.
15.19 Kah mittamwossis, qushinausit, kah ne sohwhutchuog ut weyaus$ut, wusqueheonganú8k: noh pish chippitteau nesausuk tahshikquinne, kah nish$noh howan [u]oh masunont, pish nishkeneunkqussu nô pajeh wunnonk8ut.
15.20 Kah nishnoh teag ne apsuk chippitteadt, pish nishkeneunkquodt, kah nish$noh teag wutahpapin, pish nishkeneunkquodt.
15.21 Kah nishnoh howan masunuk n$noh wutappin, pish kutchissittau wuhhogkuh ut nippekontu, kah pish nishkeneunkqussu nô pajeh wunnonk8ut.
15.22 Kah nishnoh howan ummissunumun wiskq ne appapit, pish kutchissittau wuthogk8unash, kah pish kutchessumau wuhhogkuh ut nippekontu, kah pish nishkeneunkqussu nô pajeh wunnonk8ut.
15.23 Kah ohtag wutapinneat, asuh auwohteaonk ne ahpapit mussunuk, pish nishkeneunkqussu nô pajeh wunnonk8ut.
15.24 Kah wosketomp wunnamuhkut wehpamont, kah qushinausit, neit pish nishkeneunkqussu nesausuk tahshikquinne: kah nish$noh appin ne sepsuk pish nishkeneunkquot.
15.25 Kah mittamwossis qushinausit m8chetikquinne mahche aquompae chippitteadt, ásuh qushinausit mahche chippeteadt, wame kesukodtash nishkeneunkque quashinnusitchish neyane ukkesukodtume chippekónat, pish nishkeneunkqussu.
15.26 Nish$noh appin, ne sepsik, wame ukqushinausue kesukodtash, pish wutogqhikqun, chipp8tae appinneat: kah nish$noh wiskq ne a[h]papit, pish nishkeneunkquodt, neyane wutchipp8tae nishkeneunkquot8m.
15.27 Kah nishnoh pasuk nish masunuk, pish nishkeneunkqussu, kah pish kutchissittau wuthogk8unash, kah pish kutchissumau wuhhogkuh ut nippekontu, kah pish nishkeneunkqussu nô pajeh wunnonk8ut.
15.28 Kah pahkhit wutch ukqushinausinneat, neit pish ogketamwanshau wuhhogkuh nesausuk tahshikquinukod, kah ne mahche n$nag pish pahkesu.
15.29 Kah shwosuk tahshikquinogok, pish nemunau nesuoh turtlesoh, asuh nesuoh wuskuhwhuñanémesoh, kah pish uppaudtauónuh sephausuénunnuut mukkinnae kommukque squontamut.
15.30 Kah sephausuen pish mag8 pasuk8 matcheseáe sephausuonk, kah onkatuk chikohtáe sephausuonk: kah sephausuen pish wunnauwadtuwáheuh ut anaquabit Jehovah, wutch ukquishinausue nishkeneunkqussuonk
15.31 Kah ne pish kutchippin wunnaumonuh Israel wutch wunnishkeneunkqussuongan8óut, matta wunnupp8unnaóut, ut wunnishkeneunkqussuongan8óut, nishketeauwuhhettit nut-tabernakleum, ne kenugke wuhhogkaóut.
15.32 Yeu unnaumatuonk wutch noh sohwutchuwanit, kah wutch noh weepamuwáe wuskannem sohweetunkquit, wunnishkhikqunat.
15.33 Kah wutch noh quoshinausue mahchinadt, kah wutch noh sohwutchuanit, wutch wosketomp, kah wutch mittamwossis: kah wutch wosketomp, noh neesuk neh nishkeneunkqussinutcheh.
16.1 KAh Jehovah ken8nau Moses, mahche nuppinit nesuoh wunnaumonuh Aaron, sephaushettit ut anaquabit Jehovah kah napohettit.
16.2 Kah Jehovah unnau Mosesoh, Ken8s Aaron kemat, matta wunnagwutteáe peyónat, ut wunnetupanatamwe ayeuonganit, unnóme adtnikheganit: anaquohtag petwohtag monaneteáe appuonganit, ne waabese Arkut, onk woh mat nupp8, newutche ut matokqsut, nen pish nunnogqus, ut ne petwohtag monaneteáe appuonganit.
16.3 Yeu pish wunnashpe peyon Aaron, ut wunnepanatamwe ayeuonganit, oxenemes woshkoshimo wutch herdut, wutch matcheseongane sephausuonk, kah ram wutch chikohtáe sephausuonk.
16.4 Noh pish hogk8 wunnetupanatamwe hashabponag, kah hashabponagane breeches, pish upponamun 8weyausut: kah hashabponagane puttukquobus pish puttukquobussu, kah nashpe hashabponagane uppuhkukqut ahhohtag, pish wunnéheun, nish wunnetupanatamwe hogk8ongash, kah pish kutchissittau wuhhog ut nippekontu, kah pish wuthogquin.
16.5 Kah pish nemunau wutch ummukkinneonganit Israel, nesuoh nomposhimwe goatsoh, wutch goatsut, wutche matcheseongane sephuausuonk, kah pasuk ram wutch chikohtae sephausuonk.
16.6 Kah Aaron pish sephausue oxenesoh wutch matcheseongane sephausuonk, neh wutche wuhhogkuh, kah pish wunnauwadtuwáheau wuhhogkuh, kah wutch week.
16.7 Kah pish nemunau nesuoh nomposhimwe goatsoh, kah pish wunnepauweheuh ut anaquabit Jehovah, ut mukkinneáe kommukque squontamut.
16.8 Kah Aaron pish tanohtôadtu neesuoh nomposhimwe goatsoh, pasuk tanohtóadtuonk wutch Jehovah, kah pasuk tanohtôodtuonk wutch pohquohhamóe goat.
16.9 Kah Aaron pish pas8tshanau, noh goat, neh wuttittanohtôadtuonk Jehovah pagshik; kah pish ummagunuh matcheseongane sephausuonk.
16.10 Qut nomposhimwe goat, noh wuttittanohtôadtuonk pohquahhamóe goat pagshik, pish keteáe nepauweheau anaquabit Jehovah, neh wunnashpe wunnauwadtuwahuónat: ummoncheaheónat, wutche pohquohhamóe goat, en touohkomuk.
16.11 Kah Aaron pish pas8tshanau oxenoh wutch matcheseáe sephausuonk, neh wutche nagum, kah pish wunnauwadtuwáheau wuhhogkuh, & wutche week, & pish nushau oxenoh, matcheseáe sephausuonk, ne wutch nagũ.
16.12 Kah noh pish nemunum censer numwohteau n8tae mokkossaash, wutch Altarut, ut anaquabit Jehovah: kah wunnutcheganit numwohteau incense, ne weetemungquok spices, pishquéhthausuash: kah pish uppaudtauun anóme onkwhonganit.
16.13 Kah pish ponam incense, ut n8taut, ut anaquabit Jehovah: onk incensée matokqs woh nuhkuhkom pehtwohtáe monaneteáe appuonk, ne waabese ohtag wauwáonk, onk woh mat nupp8.
16.14 Kah pish nemunum nawhutch 8sqheonk ox, kah pish wusseáuhkon nashpe wuttinnuhwhunitch, ut pehtwohtáe monaneteáe appuonganit, wutchepwôou: & anaquohtag pehtwohtáe monaneteáe appuonganit, pish seauhkon nawhutche wusqueheonk, nashpe wuttinnuhwhunitch nesausuk tahshit nompe.
16.15 Kah pish nushau nomposhimwe goatsoh, wutch matcheseáe sephausuonk, noh wutche missinninnuog, kah pish paudtou wusqueheonk, anóme onkwhonganit: kah pish wuttinteauun noh wusqueheonk neanteunkup 8sqheonk oxen, kah pish wusseauhkon ut pehtwohtáe monaneteáe appuonganit, & an[a]quohtag monaneteáe appuonganit
16.16 Kah pish wunnauwadtuwatóu wunnetupanatámwe ayeuonk, newutche wunnishkeneuongqussuongan8 wunnaumonuh Israel, kah newutche uppanneseuonganóash, kah wame ummatcheseonganóash, kah ne pish wuttinteanun mukkinneae kommuk, ne wetomukquehettit, ut nanashauwe wunnishkeneunkqussuóut.
16.17 Kah na pish matta howan, ut mukkináe komukqut, petutteadt, 8nauwadtuwahuónat ut wunnetupanatamwe ayeuonganit, nô pajeh, wussohhamunat: kah nô pajeh, 8nauwadthéonat wuhhogkuh, kah wutche weetu, kah wutche wame moeuwéhkomongane Israel.
16.18 Kah pish sohham en Altarut, ne ohtag anaquabit Jehovah, kah pish nauwadtitteauun: kah pish nemunum nawutche 8sqh[e]onk oxen, kah nawhutch 8sqheonk nomposhimwe goat, kah pish upponamun wutaskonit Altar, waéenu.
16.19 Kah pish ne$ut wusseauhkon wusqueheonk, nashpe wuttinnuhwhunitch, nesausuk táhshit nompe: kah pish uppahketeaun, kah 8netupánatamwahtin; wutch wuñishkeneunkqussuongan8óut wunnaumonuh Israel.
16.20 Kah pish kesteau 8nauwadtitteáuunat wunneetupanatamwe ayeuonk, kah mukkinneae kommuk, kah Altar; kah pish pas8tshanau nomposhimwe goat noh keteadt.
16.21 Kah Aaron pish ponam, naneeswe wunnutchegash, uppahkukqut keteae nomposhimwe goat, kah pish samp8au ut waabésu, wame ummatcheseongash wunnaumonuh Israel, kah wame uppanneseongash, kah wame ummatcheseongash, kah pish upponumunash uppuhkukqut nomposhimwe goat, & pish ummóncheáheuh, nashpe wunnutcheg tapenumwe wosketomp, en touohkommuk.
16.22 Kah nomposhimwe goat, pish nayeutam wame ummatcheseongash, en chipohkeit, kah pish moncheáheau nomposhimwe goats, en touohkomukqut.
16.23 Kah Aaron pish peyau en mukkinneae komukqut, kah pish amaunum hàshabponagune hogk8unash, nish agkupash, petutteadt wunnetupanatamwe ayeuonganit, kah na pish wunnukodtumunash.
16.24 Kah pish kutchissittau 8weyaus nippekontu, ut wunnetupanatmwe ayeuonganit, kah pish hogk8, wuthogk8ongash, kah pish sohham, kah pish ayim wutchikohtae mag8onk, kah wutchikohtae mag8ongan8 missinninnúog, kah pish wunnauwadtuwaheau wuhhogkuh, kah wutch missinninnuog
16.25 Kah wees ne matcheseae sephausuonganit pish wutchikossumun ut Altarut.
16.26 Kah noh moncheáheont nomposhimwe goatsóh, wutche pohquohamóe goat, pish kutchissittau wuthogk8unash, kah pish kutchissittau 8weyaus nippeit, kah ne mahche, neit pish petutteau tuppuksinn8onganit.
16.27 Kah oxen wutch matcheseae sephausuonk, kah nompashimwe goats wutch matcheseae sephausuonk, noh 8sqheonk petukodtomukup, wunnauwadhuónat ut wunnetupanatamwe ayeuonganit, pish wussohh8wunuh en poquadchit tuppuksinn8onganit, kah na pish wuttit chikohsumuneau n8taut, wutushkonáuh, kah 8weyaus8 kah umm8yeu.
16.28 Kah noh nish chagosikish, pish kutchissittau wuthogk8unash, kah pish kutchissittau 8weyaus ut nippeit, kah ompetak pish petutteau tuppuksinnowonganit.
16.29 Kah yeu pish wutche kenaau michemohtag kuhk8waonk: nesausuk adtahs8it nepâuz piogkukqunhog nepauz, pish kutonkapunanomw8 kukketeahogkon8woog, kah matta pish toh kutusseumw8, noh ne adt nekit, asuh pen8wodt noh na adt pen8wohteadt kenugke kenaau.
16.30 Newutche yeu kesukok pish k8nauwadtuwahukou, kuppahkhikqunnáout, wutch wame kummatcheseonganóout, ut anaquabit Jehovah, pish kuppahhetteomw8.
16.31 Anwohsin8e sabboth ne pish wutch kenaau, kah pish kutonkapunnanomw8 kukketeahogkon8wóog, nashpe michemohtag kuhk8waonk.
16.32 Kah sephausuen noh sasequnit, kah noh wunnutcheg nomwohtauut, wutussenat sephausue aninnohsuonk nompenónat 8shoh, noh pish wunnauwadtuwáhuau, kah pish hogk8 hashabponagane hogk8ongash, kah wunnetupanatamwe hogk8ongash.
16.33 Kah pish wunnauwadtuwáhtau wunnetupanatamwe sanctuary, kah mukkinneae kommuk, kah Altar pish wunnauwadtuwohtau: kah sephausuenúog, kah wame moeuw[e]hkomongane miss[í]ñinnuog pish wunnauwadtuwáheuh.
16.34 Kah yeu pish kuhk8waonk wutche kenaau micheme, wunnauwadheónat wunnaumonuh Israel, wutche wame ummatcheseongan8oash, pasukqut kodtumwáe, kah wutussen ne anunn8nont Mosesoh.
17.1 KAh Jehovah unnau Mosesoh, n8wau,
17.2 Ken8s Aaron, kah wunnaumonuh, kah wame wunnaumonuh Israel, kah us; yeu Jehovah an8teamwut, n8wau,
17.3 Nish$noh wosketomp wekit Israel, noh nashont oxen, asuh lamb, asuh goat, ut tuppuksinn8onganit, asuh noh nashont ut poquadche tuppuksinn8onganit.
17.4 Kah matta pas8onk ut mukkinneáe kommukque squontamut, ummagunnaóut sephuasuonk en Jehovah$ut, anaquohtag wut-Tabernakleum Jehovah, wusqueheonk pish ogquontamauau noh wosketomp, noh seahham wusqueheonk, kah noh wosketomp pish tummetahwhau wutch kenugke ummissinninneumut.
17.5 Onk woh wunnaumonuh Israel, paudtóog wussephausuonganóash, nish sephaushetticheh, ut woskeche ohteakonit, woh nish uppaudtinnáoash en Jehovahut, en mukkinneáe kommukque squonamut, en sephausuenúut, kah woh wussephausinneaóash wutche wunohteáe mag8ongane sephausuongash, en Jehovahut.
17.6 Kah sephausuen pish seauhteau wusqueheonk ut wut-Altarumut Jehovah, en mukkinneáe kommukque squontamut kah pish chikkohsum wees, wutch weetemungquok en Jehovahut.
17.7 Kah nag matta p[ì]sh wonk sephauseog, wussephamauwaonganòash mattannitt8h, neh nanwun8dsquae asukauáhetticheh: yeu pish nag micheme kuhk8waonk, pannuppe uppometeongan8óut.
17.8 Kah pish nag kuttinóog, nish$noh wosketomp ut weekit Israel, asuh pen8wot, noh ne adt penuwohteàit: sephausit chikohtáe mag8onk, asuh sephausuonk,
17.9 Kah matta padtau8g mukkinneàe kommukque squontamut, ussenat en Jehovahut, noh wosketomp, pish tummetahwhau wutch ummissinninnuhtu.
17.10 Kah nish$noh wosketomp ut wekit Israel, asuh pen8wot: noh pen8wohteait kenugke nahoh, meechit ne teague wusqueheonk: nen pish nutayeukonittue ponamau nuskesuk noh keteahogkou noh mechik wusqueheonk, kah nuttummetah wutch kenugke ummissinninneumut.
17.11 Newutche ukketeaonk weyaus ohteau wusqueheonganit: kah kuttinnumauuûneau ut Altarut, wunnauwadheoneat kukketeahogkon8wóog, newutche ne wusqueheonk wanauwadtuwaheont keteahogkôunoh.
17.12 Newajeh unog wunnaumonuh Israel, wanne keteahogkou kenugke kenaau, pish meechu wusqueheonk: kah pen8wot noh pen8wohteadt kenugke kenaau, matta pish meechu wusqueheonk.
17.13 Kah nish$noh wosketomp wutch wunnaumonat Israel, asuh wutch pen8wahteaut, noh pen8wohteadt kenugke nahoh, adchonont touohkomukque puppinashimwoh, asuh puppinshaas nôh woh m8whut, pish seahham ne wusqueheonk, kah pish wutunkhumun nashpe puppissi.
17.14 Newutche ne ukketeaonk wame weyaus, ne wusqueheonk ne keteahogkou: kah nuttinnomp wunnaumonuh Israel, matta pish kummeech8mw8, 8sqheonk ne teagwe weyaus, newutche ukketeahogkou wame weyaus, ne ohteau wusqueheonganit, howan meechik pish tummetahwhau.
17.15 Kah nish$noh keteahogkou m8whont nupp8e muhhogkuh, kah s8kuhkausit, uttoh an noh ne adt neekit, asuh pen8wot: noh pish naneeswe kutchissittau wuthogk8unash, kah kutchissumau nippe, káh pish nishkeneunkqussu pajeh wunnonk8ut, kah neit pish pahkesu.
17.16 Kah matta nish kutchissittauug, kah matta kutchissittauug 8weyaus, neit pish naiyeutam ummatcheseonk.
18.1 KAh Jehovah ken8nau Mosesoh, n8wau,
18.2 Ken8s wunnaumonuh Israel, kah nag us; Nen Jehovah kum-Manitt8mw8,
18.3 Neyaunag usseongash ut Egypt, ne wadohkéog, matta pish kutusseineau, kah neaunag usseongash ut Kanaan, ne pas8unógkup, matta pish kutusseineau: kah ut ukkuhk8waonganoóut matta pish kuppomusháuneau.
18.4 N8sittum8ongash pish kutussemw8, kah nukkuhk8waongash pish kenanawehteomw8, nish kuppomushontamunnaóut: nen Jehovah kum-Manitt8mw8.
18.5 Kah pish kenanawehtemw8 nukkuhk8waongash, kah n8sittum8ongash, nish woskeotomp usseit, kah nish pish wunnashpe pomantamunash, nen Jehovah.
18.6 Wanne howan kenaau pish uppas8sukauoh, 8weyausue pas8tauwomoncheh, 8wohshwunnumauónat ukkôsuonk, nen Jehovah.
18.7 Ukkôsuonk k8sh, kah ukkôsuonk kokas matta pish k8woshwunnum8un, noh kokas, matta pish k8woshwunnum8 ukkôsuonk.
18.8 Ukkôsuonk ummittamwussoh k8sh, matta pish k8woshwunnum8un: ne k8sh ukkôsuonk.
18.9 Ukkôsuonk kummissis, wuttaunoh k8sh, asuh wuttaunoh kokas, noh nekit ut weetuomut, asuh neekit ut touwe, matta pish k8woshwunnum8 nag ukkôuss8ongan8.
18.10 Ukkôuss8ongan8 kenaumon wuttaunoh, kuttaunog wuttaun8uh, matta pish k8woshwunnum8 nag ukkôuss8ongan8: newutche nag, kukkôussuonk.
18.11 Ukkôussuonk k8sh ummittamwussoh wuttaunoh, neh waneechanutcheh k8sh, noh kummissis, matta k8woshwunnum8 ukkôussuonk.
18.12 Ukkôussuonk k8sh ummissesoh matta pish k8woshwunnum8un, neh k8sh uppas8tauomuh.
18.13 Ukk[ô]ussuonk kokas ummississoh matta pish k8woshwunnum8un, newutche noh kokas uppas8tauomuh.
18.14 Ukkôussuonk k8sh wematoh matta k8woshwunum8un, ummittamwussoh matta pish kuppas8sukauoh, noh kokummes.
18.15 Ukkôussuonk kuṣshim matta pish k8woshwunnum8un: noh kenaumon ummittamwussoh, matta pish k8woshwunnum8 ukkôussuonk.
18.16 Ukkôussuonk keemat ummittamwussoh matta pish k8woshwunnum8un: ne kemat ukkôussuonk.
18.17 Ukkôussuonk mittamwossis, kah wuttaunoh, matta pish k8woshwunnum8un, wunnaumonuh wuttaunoh, assuh wuttaunoh wuttaunoh, matta pish kenemunóh k8woshwunnumunat ukkôussuonk, nag paswauwátuog, ne matcheseonk.
18.18 Kah mittumwossis en ummissesit, matta pish keneemunoh, kumm8sqheónat, k8woshwunnumunat ukkôussuonk, ash pamontog.
18.19 Kah en mittumwossissut, wutchippitteaonganit wutche wunnishkeneunkqussuonk, matta pish kuppas8sukauoh, k8woshwunnumunat ukk[ô]ussuonk.
18.20 Kah ketatteamung ummittamwossit, matta pish kumagou k8wepam8áe wuskannem, kenishkheónat kuhhog weeche nagum.
18.21 Kah k8skannem matta pish kummagou kuppannupwushheaónat en Molech: kah matta pish kenishketeaou 8wesuonk kum-Manitt8m, nen Jehovah.
18.22 Weeche wosketomp matta pish keneesinn8un, onatuh weehpamit mittumwossis: ne ûhquanumukquodt.
18.23 Asuh matta pish kummagou k8wepamuwáonk nashpe howae puppinashim, ne kuttit nishkheonat kuhhog: asuh mittamwossis matta p[ì]sh neepou anaquabit puppinashim ne wussepsinat, ne nanwe kenukkenum8onk.
18.24 Ahque nishkhik8k yeush neteag, newutche nashpe wame yeush, wutohtimóineash nishketeauunash, nish pakétamonish ut anaquabeóg.
18.25 Kah ohke nishketeauun, kah nunnátauwahtoh ne ummatcheseonk, kah ohke menadtam ne ummatcheeonk, kah ohke menadtam neh noh wodohkinutcheh.
18.26 Newajeh pish nanauwehteauóg nukkuhk8waongash kah n8sittum8ongash, kah matta pish ne teag kutusseum8 yeush ûhquanumukquokish, asuh noh ne adt neekit, asuh pen8wot ne adt pen8wohteaut kenugke kenaau.
18.27 Newutche wame yeush úhquanumukquokish neg apitcheg ohkeit, negonáe kenaau, wutussenáoash, kah ohke nishketeauun.
18.28 Onk ne ohke matta woh kummenadtam8ónuk8, nishkhetteaóg, neyane munadtog wutohtimóin, ne negonáe onk kenaau.
18.29 Newutche howan usseit neteagwu yeush ûhquanumukquokish, keteahogkóunog nish asehettichish, pish tummehtahwhóog wutch kenugke ummissinninnuúnneaóut.
18.30 Newajeh pish nanauwehteauóg nummeechumúhkaus8wáonk,matta usseunat ne teague kuhk8wae ûhquanumukquokish, nish aunagish negonáe onk kenaau, kah matta pish kenishkhetteomw8 nashpe nish: Nen Jehovah kum-Manitt8mw8.
19.1 KAh Jehovah ken8nau Mosesoh, n8wau,
19.2 Ken8s wame ummikkinneonkan8 wunnaumonuh Israel, kah nag us, pish k8neetupanatamweyeuumw8: newutche nen Jehovah kum-Manitt8mw8 n8neetupanatamweyeu.
19.3 Pish kukqushaumw8 nishnoh howan ohkasoh, kah 8shoh, kah pish kenanauwehteamw8 nussabbatomash: nen Jehovah kum-Manitt8mw8.
19.4 Ahque qunnuppegk en nunneukontunkanit, kah ahque ayimunk sabohsum8e manitt8og, nen Jehovah kum-Manitt8mw8.
19.5 Kah sephauseog wunohteáe mag8ongane sephausuonk, en Jehovahut, pish kenanouwe unnantamwe sephausinneau.
19.6 Ne kesukok sephauseog pish meechin, kah nompuhkeit: kah ne ashqshunk nishikquinokok pish chikossumun n8taut.
19.7 Kah mahchippumuk nishikquinukok, ne nishkeneungque teaguas, matta pish kitteamonteanittamwe tapeneaum8un.
19.8 Kah nag mechukeg, nish$noh pish nayeutam ummatcheseonk, newutche nishketeau 8netupanatamwe teaguas Jehovah, kah noh keteahogkou pish tummetahwhau wutch ummissinninneumut.
19.9 Kah kepenumóg unnunnauwáut ut ohteakonit, matta pish kuppannuppe kepenumw8 ukquhtekonit: asuh matta pish kummukkupposhquoh, ukkuppshquaongash ut kukkepenumunat.
19.10 Asuh matta pish kummauinneoh wame wenóminneaash ut k8weenominneohtekonit, asuh matta pish kummukkinnum8 pâpanshunkish weenomineash ut k8weenominneohteakonit, nish pish kussequnnumunash wutche matcheku, kah wutche pen8wot, nen Jehovah kum-Manitt8m.
19.11 Matta pish kukkomm8to, asuh pann8wáe kohkann8oh, asuh as8kekodteam8e unnehteoh ketatteamung.
19.12 Kah matta pish kenashpe chadchekeyeuog n8wesuonk, pann8wáe; kah matta pish kenishketeau 8wesuonk kum-Manitt8m nen Jehovah.
19.13 Matta pish kutas8kekodteam8e nemunnumauoh ketatteamung, asuh matta kummukk8kinoh, wutonkquatunk noh an8nadt matta pish k8wampanohtau8un n6o pajeh mohtompanit.
19.14 Matta pish kummamatchenoh kogkopsau, kah anaquabit pogkennum matta pish kupponam8un togkussittassun8onk, qut pish kukqush kum-Manitt8m, nen Jehovah.
19.15 Matta pish kuppannesu ut wussittam8onganit: matta pish kuppen8e unnehheóh matcheku: asuh matta pish kuppen8e quehti[á]numoh masugkenuk, pish kussampweseáe wussum ketatteamung.
19.16 Matta pish kutahhontsikkomuk8 n8numimónat, kenugke kummissinninneumut, matta pish kutayeuuhkônittue neepauwehtam8 8sqheonk keetatteamung, nen Jehovah.
19.17 Matta pish kussekeneauoh kemat ut kuttah$ut, pish wunnamuhkut kutauskom ketatteamung, kah matta pish kuttenanumoh matchesish.
19.18 Matta pish kutánn8tóh, asuh kukkontutteaittáuoh wunnaumonuh kummissinninneumog qut pish kuttinn8womon ketátteamung, neyan n8womonadt kuhhog nen Jehovah.
19.19 Pish kenanáuwehteómw8 nukhukk8waongash Unnanumúhkon kenetassúmog wuttauwémaninnaóut pénowe puppinashimwoh, pish ohketeuhkón kutohkekonit unnikquaouash: kah m8cheke n$nag hogk8onk, hashabponag kah w8ll, matta pish kuthogk8un.
19.20 Kah wosketomp neesuk mittamwussissoh, ut wepamuwae wuskannemunit, kah missináittumwussissuit, quoshomont wusketompuh, kah matt a pohquohwhunnittue pohquohwhunau, asuh chippiyeuonk matta aninnumauau, pish sasamatahwhoog, matta pish nushôog, newutche matta chippayeu.
19.21 Kah noh pish paudto uppanneséae sephuasuonk en Jehovaut, en mukkinneae kommukque squontamut, ram, wutche pannesé[á]e sephausuonk.
19.22 Kah sephausuaen pish 8nauwadtuwaheu, nashpe panneseae sephausue ram, anaquabit Jehovah, wutche ummatcheseonk ne$an matchesit, kah matcheseonk ne asit pish ahquontamauon.
19.23 Kah peyóóg ohkeit, kah ohketeaog ne teague mehtug wutche meetsuonk, pish kutogquontamun ne meechum̃uonk onatuh mat quoshqusausin8g, nishwudt kodtumwae pish mat quoshqusausin8h, mátta pish meech8un.
19.24 Kah yaue kodtum8k, wame ne ummeechummuonk pish wunnetupanatamw[e] tabuttantam8onganû8ash en Jehovah$ut.
19.25 Kah napanna tahshekodtum8k pish kummeechumw8 ne ummeechummuonk, woh k8ch k8tinohtauuneau, nen Jehovah kummanitt8mw8.
19.26 Matta pish kukkoksquogke meetseum8: matta pish kukéhkiñasseumw8 quoshodtum8ongash, asuh kuhkinneasein ahquompiyeuash.
19.27 Matta pish kuttumutchanóhhamómw8 ut kuppuhkukk8out, asuh matta pish kummatchteaumw8 adt nashik k8weeshitt8nônash.
19.28 Kah matta pish keneesum8m8 keyaus8 wutche nupp8, asuh matta pish kenohtonkkeimw8, ne nen Jehovah.
19.29 Ahque nishkeh kuttaun wunnanw8dsqu[au/aau]suenuunneat, onk ne ohke matta woh nanwun8dsquaauwenúun8h, kah ohke numwohtaut matchetowonk.
19.30 Pish kenanauwehteamw8 nussabbattomash: kah pish kukquehtiantamumw8 nussanctuaryum.
19.31 Ahque quinnuppegk en nag másinneáéhtunkqutcheg, kah en pauwáut, ahque natinneham8k kenishkhetteongan8 nag nashpe: nen Jehovah kum-Manitt8mw8.
19.32 Anaquabit wompontupont neepaush, kah quttiantash wuskesuk kechis, kah qush kum-Manitt8m, nen Jehovah.
19.33 Pen8wot pen8wohteadt ut kutohtuóut matta pish kumm8hm8sqheau.
19.34 Pen8wot noh adt penuwohteadt kenugke kenaau, pish kutogquanumau noh adt neekit kenugke kenaau, kah pish kuttinn8womon neyan n8womonadt kuhhog, newutche kuppenuwohteaumóp ut ohkeit Egypt, nen Jehovah kum-Manitt8m.
19.35 Matta pish kuppanneseumw8 ut wussittumm8onganit, ut kuhkohham8onganit, ut quttompagh8taonganit, ut quttuhham8onganit.
19.36 Piuhsuke quttompagwuttôsuongash, piuhsuke tuhkequnash, piuhsukeh quttuhwheg, kah piuhsuke qutchishqui[a]heg, pish kutahtauunáoash, nen Jehovah kum-Manitt8mw8 sohh8wununog wutch ohkit Egypt.
19.37 Kah pish kenanauwehteamw8 wame nukkuhk8waongash, kah wame n8sittumm8ongash, kah nish pish kutussenáoash: nen Jehovah.
20.1 KAh Jehovah ken8nau Mosesoh, n8wau,
20.2 Kah pish kuttin wunnaumonuh Israel, nish$noh wosketomp wutch wunnaumónat Israel, asuh wutch penuwot noh pen8wohteáit ut Israel, maguk nawhutch wuskannemuneuh en Molechut, pish wunnamuhkut nushau: missinninnuog ne ohkeit, pish ukqussukquantahwhôuh
20.3 Kah nen nutayeuuhkône ponam nuskesuk wutche noh wosketomp, kah nuttummetah wutch kenugke ummissinninneumut: newutche magou nawhutch 8skannemuneoh en Molechut, woh wunishketeauunat nussanctuaryum, kah wunnishketeauunat n8neetupanatamwe wesuonk.
20.4 Kah missinninnúog ne ohkeit, suppigquae suppigquaéhettit wutch noh wosketomp, maguk nawhutch 8skannemunneuh en Molechut: nag matta wunnushonaóut.
20.5 Neit nen nutáyeuhkone ponamau nuskesuk noh wosketomp, kah weecheneumoncheh, kah noh nuttummetah, kah wame neg nanwun8dsquae asuhkauoncheg, nanwun8dsquae asuhkauáhettit Molechoh, wutch kenugke ummissinninneúm8òut.
20.6 Kah noh keteahogkou quanupit en masinneáehtunkqunitcheh, kah en pauwáut, na[h] nanwun8dtsquae wutasukau[ó]naont: nen wonk nutayeu[h]k[ó]ne ponamau nuskesuk, noh keteahogkou, kah nuttummetah wutch kenugke ummissinninneumut.
20.7 Kah pish k8neetupanatamwaheaumw8 kuhhogka[ô]og, kah pish k8neetupanatamweyeumw8, newutche nen Jehovah kum-M[à]nitt8mw8.
20.8 Kah pish kenanauwehteamw8 nukkuhk8waongash, kah nish pish kutussenáoash: nen Jehovah, noh wanetupanatamwáhikquéog.
20.9 Newutche nish$noh wosketomp, noh matchenont 8shoh asuh ohkasoh, pish wunnamuhkut nushau: noh matchenau 8shoh asuh ohkasoh, 8sqheongash pish nuhkuhkonk.
20.10 Kah wosketomp noh mamussit wosketomp ummittamwussoh, noh mamussit weetatteamungoh ummittamwussoh, mamussuaen, kah maniskquaaúsuen, pish wunnamuhkut nusháog.
20.11 Kah wosketomp noh neesuk ummittamwussoh 8shoh, noh woshwunum 8shoh ukkóussuonk: neg na neeswe pish wunnamuhkut nushóog: nag 8sqheongan8 pish nuhkuhkongquog.
20.12 Kah wosketomp noh wehpamont wushimoh, nag na$neeswe pish wunnamuhkut nushóog nanwe kenukkenum8onk usséog, usqheongan8 pish nuhkuhkongquog.
20.13 Kah wosketomp noh neesuk wosketompoh onatuh wehpamont mittamwussissoh, nag naneeswe usseog ûhquanumukquok, nag pish wunnamuhkut nushôog, nag 8sqheongan8 pish nuhkuhkongquog.
20.14 Kah wosketomp nemunont ummittamwussinneuh, kah ohkasoh, ne matcheseonk: nag pish wutchikkoswóuh, kah nahhoh, nashpe n8tau, onk na matta woh matchetowonk ohtano kenugke kenaau.
20.15 Kah wosketomp noh wehpamont puppinashimwoh, noh pish wunnamuhkut nushau, kah pish kenushaumw8 puppinashim.
20.16 Kah mittamwossis pas8sukauont howáe puppinashimwoh, wunnussum8wehtauont: pish kenush mittamwossis, kah puppinashim: nag pish wunnamuhkut nushóog, 8sqheongan8 pish nuhkuhkongquog.
20.17 Kah wosketomp noh nemunont weetahtu, wuttaunoh 8shoh, asuh ohkasoh wuttaunoh, kah naumóa[t]éhettit ukk[ó]ussuonk, ne panneusseuonk, kah nag pish tummetahwhôog, anaquabhettit wunnaumonáoh ummissinninneum8oh: noh woshwunum weetattu ukkôussuonk, noh pish nayeutam ummatcheseonk.
20.18 Kah wosketomp neesuk mittamwussissoh qushinausinit, kah woshwunumaont ukkôussuonk, woshwunnumaont wuttohkekom, kah noh woshwunum 8sqheongane tohkekom, nag na$neeswe pish tummetahwhôog, wutch kenugke ummissinninneum8óut.
20.19 Kah matta pish k8woshwunnum8h ukk[ô]ussuonk kokas weetakusquoh: asuh k8sh ummissesoh, newutche noh woshwunnum pas8tauwâmoncheh, nag pish nayeutamwog ummatcheseongan8.
20.20 Kah wosketomp neesuk ohkomèsoh, noh woshwunnum ukkôussuonk wushimmesoh, nag pish nayeutamwog ummatcheseongañ8; pish mat wunneechane nupp8og.
20.21 Kah wosketomp weetauómont weematoh ummittamwussoh, ne nishkeneunkqussuonk: noh woshwuñum weematoh ukkôussuonk, nag matta pish wunneechanéog.
20.22 Kah pish kenannauwehteomw8 wame nukkuhk8waongash, kah wame n8sittum8ongash, nish ussenat: ne ohke matta woh kummenadtam8ónuk8uneau, ne pas8únog k8tohkinneaóut.
20.23 Kah matta pish kuppomushaum8 ukkuhk8waongan8óut wutohtimóneunk, neg sohwheáhheogeg wutch anaquabeóg, newutche wame yeush nag wutussenáoash, kah nunneechanumoog.
20.24 Kah kittinnunnumwop, kenaau pish kutahtauuneau wutohtu, kah kuttinnumauunneau ohtauunat: ohke ne tomogok sohkodtunk kah hony, nen Jehovah kummanitt8m8h, noh chapenukqueog wutch misinninnuut.
20.25 Kah pish kutchippenómw8 nashauwe pahkesit puppináshim kah nishkeneunkqussit, kah nashauwe nishkeneunkque puppinshaas kah pahkesit, kah matta pish kutohquanittamwahuwom8 kukketeahogkon8wóog, nashpe puppinashim, asuh nashpe puppinshaas, asuh ne teag pamompakem8uk ohkeit, neg chapenogig wutche nishkeneunkquok.
20.26 Kah pish k8neetupanatamweyeumw8 wutche nen, newutche neen Jehovah n8neetupanatamweyeu: kah kutchippununumw8 wutch missinninnuut, woh n8taihéinneat.
20.27 Kah wosketomp asuh mittamwossis apehtunkhettit missinneaéhtunk8wonkoh, asuh pauwait, pish wunnamuhkut nushóog: nag pish wuttattagkomòuh qussukquanash, 8sqheongan8 pish nuhkuhkongqueog.
21.1 KAh Jehovah unnau Moses: ken8s sephausuenuog wunnaumonuh Aaron, kah nag us, wutch nupp8 matta pish nishkheau8 wuhhogkuh, kenugke ummissinninneumut.
21.2 Qut wutche pas8tauwómoncheh, noh pas8sukauont, wutche ohkasoh, asuh 8shoh, asuh wunnaumonuh, asuh wuttaunoh, asuh weematoh.
21.3 Kah wutche penomdpáe weetahtu ne pas8tauómoncheh, noh matta wahik8k wosketompoh: neh nagum pish 8che nishkheónuk wuhhogkuh.
21.4 Matta pish nishkheau wohhogkuh, wutche ummissugken8onk kenugk ummissinninneumut, wunnishkheonat wuhhogkuh.
21.5 Nag matta pish mukkukkitteáoúog uppuhkuk8: kah adt nashik 8weeshitt8n8oash matta pish ummukukkussum8unáóash, kah weyaus8 matta pish neehsumóog.
21.6 Nag pish wunneétupanatamweyeu8og en um-Manitt8m8óut: kah matta pish nishketeau8og 8wesuonk um-Manitt8m8oh: newutche n8tae sephausuongash en Jehovahut, uppetukuqunnunk um-Manitt8m8oh, nag sephausuog, kah nag pish wunnetupantamweyeu8og.
21.7 Matta pish ummittamwusseog nanwun8dsquaausuénúh asuh nishkenũkqussit: asuh matta pish nemunauôog mittamwossis noh pagkenit: newutche noh wunnetupanatamweyeu8 en um-Manitt8mut.
21.8 Kah noh pish k8neetupantamwoh, newutche sephausu, uppetukqununk kum-Manitt8m: noh pish wunneetupanatamweyeu8 wutche ken, newutche nen Jehovah noh wanetupanatamwahikqueog, n8netupanatamweyeu.
21.9 Kah wuttaunoh howae sephausuen, nishkheônt wuhhogkuh, nanwun8dsquauôsineat noh nishkheau 8shoh, noh pish chikohswou ut n8taut.
21.10 Kah sephausuen noh masugkenunk kenugke weematut, noh uppuhkukqut saséqueáe pummee sokanumukup, kah numwohtunk wunnutcheganit, hogqunneat hogk8ongash noh matta pish m8steá8 uppukuk, 
21.11 Asuh matta pish petukaúoou nupp8oh, wutche 8shoh asuh ohkasoh, matta pish nishkheáou wuhhogkuh.
21.12 Asuh matta pish sohham8 wutch sanctuarie, asuh wunnishketeau8un wussanctuarium um-Manitt8moh: newutche chetuhquabée sasequeáe uppuméum umManitt8moh, wutapehtunkqun, nen Jehovah.
21.13 Kah pish ummittamwussu penompoh.
21.14 Sekousq, asuh pagkenit, asuh nishkeneunkqussit, ásuh nanwun8dsquaausuenin, yeuh matta pish wunneemunoh: qut penompoh kenugke ummissinninneumut, pish 8mittamwussissinneuh.
21.15 Kah matta pish nishkhea8 8skañemuneoh kenugke ummissiñinneumut, newutche nen Jehovah noh waneetupanatamwaheog.
21.16 Kah Jehovah ken8nau Mosesoh, n8wau,
21.17 Ken8s Aaron, us howáe wosketomp kenugke k8skannemuneut, ut uppometuongan8óut, noh weskesit; noh matta pish pas8sukom8 sephausineat uppetukqununk um-Manitt8moh.
21.18 Newutche howáe wosketomp, weskesit, matta pish pas8sukom8, wosketomp pogkenuk, asuh qunnukquesit, asuh numekitchônont, asuh ne teag pen8e ohtag.
21.19 Asuh wosketomp pohqussittont, asuh pohqunnutchont.
21.20 Asuh noh wontuppisquanont, asuh chenésit, asuh toh-an-skesukquont, asuh man8munikquont, asuh mukkeeshont, asuh quoshqunuss8ont.
21.21 Wanne howáe wosketomp weskesuk, kenugke wuskannemunit Aaron sephausuen, pish pas8tshau, sephausineat chikohtáe sepham8ongash Jehovah, chohkésu, matta pish pas8tsha8 sephausineat uppetukqununk um-Manitt8moh.
21.22 Pish meech uppetukqununk um-Manitt8moh, ne waneetupanatamweyeu8k, kah ne ánue wunnetupanatamweyeu8k.
21.23 Qut matta pish petutteóou onkwhonganit, asuh pas8sukom8 Altar, newutche chohkésu: kah matta pish nishketeau nus-Sanctuaryhumash, newutche nen Jehovah nish waneetupanatamwahteauonish.
21.24 Kah Moses wussin Aaron kah wunnaumonuh, kah wame wunnaumonuh Israel.
22.1 KAh Jehovah ken8nau Mosesoh, n8wau,
22.2 Ken8s Aaron kah wunnaumonuh, kah chippéhhettich wutch 8netupanatamweyeum8ash wunnaumonuh Israel, nag matta woh nishketeau8og, n8neetupanatamwe wesuonk, ut yeush waneetupanatamwahtiéhetticheh, nen Jehovah.
22.3 Nag us, pannuppe kuppometuongan8out, nish$noh wosketomp, noh pas8tshadt kenugke wame k8skannemunit, en waneetupanatamweyeu8gish, nish wunnaumonuh Israel, waneetupanatamwahtauwáhettiche Jehovah, kah wunnishkeneunkqussuonk apehtunkqut, noh keteahogkou pish tummetahwhau, wutch anaquabeh, nen Jehovah.
22.4 Howáe wosketomp kenugke 8skannemunit Aaron, noh wachéqut, asuh sohwutchuanit, matta pish meechu waneetupanatamweyeu8gish, nó pajeh uppakésinneat: kah noh masunuk, ne teaguas nishkeneungquok nashpe keteahogkou, asuh wosketomp, 8weepamuwáe wuskannem sohwehtunkquit.
22.5 Asuh wosketomp, noh masunont howáe p[à]hpomompakenitcheh, ne nashpe nishkhit, asuh wosketomp, noh nashpe nishkhit, neyaunag noh wunnishkeneunkqussuonk.
22.6 Keteahogkou noh masunuk, noh pish nishkeneunkqussu nô pajeh wunnonk88k, kah mátta pish meechu wanetupantamweyeu8gish, qut kuttumma kutchissittau weyaus ut nippeit.
22.7 Kah wayont, neit pish pahkesu: kah ompetak pish meech wanetupanátamweyeu8gish, newutche ne uppetukqununk.
22.8 Kah nupp8e muhhog, kah s8kquhkausik, mattá pish ummeech8un, ne wunnashpé nishkheonat wuhhogkuh, nen Jehovah.
22.9 Káh nag pish nanáuwehteauog nummechumuhkausuáonk, nag matta 8ch nayeutam8unáóut matcheseonk, kah newajeh nuppéhettit, nag neshketeauhettit, nen Jehovah nag wanetupanatamwáheog.
22.10 Kah howáe penowot matta pish meech8, ne teag wanetupanatamweyeu8uk, uppenuwohteumoh sephausuen, asuh noh wadtinneumutcheh, matta pish meechu wunnetupanatamweyeu8.
22.11 Qut sephausuen tâpwhont keteahogkounoh wutch wutteaguash, noh pish ummeechin, kah noh neekit ut wekit, nag pish meechwog uppetukqunnunk.
22.12 Kah sephausuen wuttaunoh wetauomont neh penuwohteanutcheh, noh pish matta meechu tahshinnumwe sephausuonk wutch wanetupanatamweyeu8gish.
22.13 Qut sephausuen wuttaunoh sekousqu[â]unit, asuh pogkenit, kah matta wut8skannémuneg, kah qushkeu en 8shoh weekit, onatuh woskontog, noh pish meech 8shóh uppetukqunnunk, qut howae penuwot matta pish na wuttit meetsein.
22.14 Kah wosketomp meechik wanetupanatamweyeu8uk, ut mat wahteau8uneat: neit pish ukk8tinnumun napanna adtahshit chippag, kah pish wuttinnumauon sephausuénu, ne waneetupanatamweyeu8uk.
22.15 Kah nag matta pish nishketeauóog, 8netupanatamweyeum8ash wunnaumonuh Israel, nish tahshinnumohetticheh en Jehovahut.
22.16 Asuh nayeutamwaheuhkon matcheseáe panneseonk, meechhettit 8neetupanatamweyeum8ash: newutche nene Jehovah nag waneetupanatamw[á]heog.
22.17 Kah Jehovah ken8nau Mosesoh, n8wau,
22.18 Ken8s Aaron kah wunnaumonuh, kah wunnaumonuh [-]Israel, kah nag us; howáe wosketomp kenugke wekuout Israel, kah kenugke penuwohteaog ut Israel, noh kod sephausit ummag8onk: neyaunag wame wuttenantamwe sephausuongash, nish nag sephamauáhetticheh Jehovah wutch chikohtáe mag8onk.
22.19 Onk woh kittumonteanittáe tapeneonk, pannuppeyeuit nomposhim, wutch kenugke oxunit, asuh shepsut, asuh goatsut.
22.20 Toh shpunánit, matta pish kussephauseineau, newutche matta kitteamonteanitteáe kuttapeneamonteaneau.
22.21 Kah wosketomp kodsephausit, wunohteáe mag8ongane sephausuonk en Jehovah$ut, wutchippehtamunat quoshowáonk, asuh wunantamwe sephausuonk, wutch kenugke herdut, asuh flokut: pish pannuppeyeu8, wutch kittumonteanitteáe tapeneaum8onk, ne matta pish woshkáno.
22.22 Pogkenum, asuh pohquesit, asuh n8chumwehtahwhut, asuh wussogkékumit, asuh ma[n]8munikquont, asuh mukkeyeuut, matta yeuh pish kussephamauonáoh Jehovah: asuh kummagunaóut wutch n8táe sephausuonk ut Altarut, en Jehovahut.
22.23 Kah bull asuh lamb, noh anuwéyeuuk uppohcháiyeum, asuh quenauwéhikqut: woh kummagun wutch unnantamwe sephausuonk, qut wutch quoshodtuonk, matta pish kitteamonteanitteáe tapenaum8un.
22.24 Kah ne sokquttuhhósik asuh namékuhkomuk, asuh pohquag, asuh qushquttuhhausik, matta pish kussephauséineau en Jehovahut, kah ut kutohtuóut matta pish kutusseinneau.
22.25 Kah wutch wunnutcheganit wunnaumonuh pen8wot, matta pish kussephamauomw8 uppetukqunnunk kum$Manitt8mw8, wutch kenugke yeush: newutche aninn8onk apéhtunkquog, woshkesuonk apehtunkquog, nag matta pish kitteamonteanitteáe kuttapeneamonteaónaóog.
22.26 Kah Jehovah ken8nau Moses, n8wau,
22.27 Bull, asuh sheep, asuh goat, neekit, neit pish nesausuk tahshikquinne agwapehtau ohkasoh, kah wutch nish shwosuk, kah nano ongkouwe pish kitteamonteanitteáe tapeneauau wutch n8táe sephausue mag8onk en Jehovahut.
22.28 Cow asuh sheep, noh, kah wunnechansoh, matt[à] pish kenushaôog pasuk kesuk.
22.29 Kah kod sephauseóg samp8áe sephausuonk en Jehovahut, pish kussephausinneau wutch kukkiteamonteanitteáe tapenamonteanaóont.
22.30 Ne kesukok pish meechin, matta kutishqutteam8uneau nô pajeh mohtompanit, nen Jehovah.
22.31 Kah pish kenanauwehteomw8 nuttinnaumatuongash, kah pish kutussenáoash, nen Jehovah.
22.32 Kah matta kenishketea8mw8 n8neetupanatamwe wesuonk, kah nen pish n8neetupanatamwáhit, ut kenugke wunnaumonat Israel, nen Jehovah waneetupanatamwáhenóg.
22.33 Noh sohh8wunukqueóg wutch ohket Egypt, k8-Manitt8munneaóut, nen Jehovah.
23.1 Kah Jehovah ken8nau Mosesoh, n8wau,
23.2 Ken8s wunnaumonuh Israel, kah nag us, papaume kuhk8waongane mishadtupp8ongash Jehovah, nish pish wahteauwahuwáógish wutch wunneetupanatamwe moeongash, yeush nukkuhk8waongane mishad[tup8ongash].
23.3 Nequtt[à] tahshikkesukquáe pish kutanakausimw8, qut nesausuk tahshikqunogkok, ne pish anwôhsinn8wae sabbath, wunneetupanatamwe moéongash, matta pish toh kutusseumw8, ne pish sabbath en Jehovahut ut wame kutayeuongan8óut.
23.4 Yeush kuhk8waongane m[l]shadtupp8ongash en Jehovahut, wunneetupanatamwe moéongash, yeush pish k8wateauwahuwonáoash nish kuhquttum8e ahquompiyeuut.
23.5 Ut negonne nepauzáut, nabo yau qunohhog, nashaue neesunash wunnonk8ash: neit pish pâmuhkôadtuonk en Jehovahut.
23.6 Kah nabo napanna tahshikquinóhhog na$nan nepâuz, pish mat eane petukqu[ũ]ungane mishadtupp8onk, en Jehovahut: nesausuk tahshikquinne pish kummechum8 mat seáne petukqunnunk.
23.7 Negonne kesukok pish k8neetupanatamwe moémw8, matta pish toh kuttinanakausumw8.
23.8 Qut pish kussephausimw8 chikohtáe sephausuonk en Jehovahut, nesausuk tahshikquinnu, kah nesausuk tahshikquinogkok, pish k8neetupanatamwe kummayaémw8, matta pish toh kuttinanakauseúmw8.
23.9 Kah Jehovah ken8nau Mosesoh, n8wau,
23.10 Ken8s wunnaumonuh Israal, kah nag us; peyôóg ohkeit ne ánumauunnóg, kah kepenumóg aninnauont naut, neit pish kuppaudtomw8 pasuk aseépsu kukkakeneum ut kuttinnáuontómut, en sephausuenúut.
23.11 Kah noh pish paupaumenumun asepsik ut anaquabit Jéhovah, wutche kukkitteamonteanitteáe kuttapeneamonteaonk, nahohtôe kesukok ne sabbath sephausuen pish paupaumenumun.
23.12 Kah pish kussephausimw8, ne kesukok paupaumenumog asepsik, nomposhimwe lamb panuppeyeuit, ne negonne kodtumuk, wutche chikohtáe sephausuonk en Jehovahut.
23.13 Kah metsue sephausuonk ne noh wadchiik, pish neese piogque chippiyeuash pasquag n8khik, kenugkenausu pummeeit, n8táe sephausuonk en Jehovahut, weetemungquok, wuttattam8e sephausuonk ne noh wadchiik, pish wine yauwechippag Hin.
23.14 Kah matta pish kummeech8mw8 petukqunnunk asuh uppashquass[û]e weatchiminneash, asuh munnequomunneash, nô pajeh yeu kesukok, nô pajeh kuppaudtaunnaóont sephamauóonk kum-Manitt8mw8; ne pish machemohtag kuhk8wáonk, pannuppe wamekuppometuongan8óut, ut wame k8tahtuonganúout.
23.15 Kah pish kutogkeetamumw8, wutch ne nahohtôe kesukok, mahche ne sabbath, wutch ne kesukok, paudtauòg ne papaumenumwe mag8e asepsik, nesausuk tahshinash sabbathaash pish pakodche n$niyeuash.
23.16 Nô pajeh nompunk nesausuk tahshe sabbath, pish kutogketamumw8 napanna-tashinchadtikquinogkod, kah pish kussephausimw8, wuske metsue sephausuonk en Jehovahut.
23.17 Wutch kek8óut, pish kuppaudtomw8 petukqununk wutch paupaumenumwe sephausuonk, neesinash petukqunegash, wutch nesinash piogque chippagish, nish pish pashquag n8khik: nish pish apwhôsuoash nashpe seog, nish kakeneumuneash en Jehovah$ut. 
23.18 Káh pish kenashpe sephausimw8 petukqunnunk, nesausuk tahsuog nomposhimwe pànnuppée lambsog, negonne kodtumuk, kah pasuk oxen wuskoshim8m wutch herdut, kah neesuog ramsog: nag pish chikohtae sephausuonk, en Jehovah$ut, kah metsue sephausuonk, kah wuttattamôé sephausuongash nish n[e]h wadchiigish, chikohtae sephausuonk ne weetemungquok en Jehovahut.
23.19 Kah pish kussephausimw8 pasuk nomposhimwe goats wutch goatsut, wutche matcheseongane sephausuonk: kah neesuog nomposhimwe lambsog, ne negonne kodtum8k wutche wunohteae sephausue mag8onk.
23.20 Kah sephausuen nish pish paupaumenumunash weeche kakeneumuñe petukqununk, wutche paupaumenumwe sephausuonk ut anaquabit Jehovah, nashpe neesuog lambsog neg pish wunnetupanatamweyeu8óg en Jehovah$ut, wutche sephausuen.
23.21 Kah pish k8wahteauwahuwam nenan kesukok, wunnetupanatamwe miáeonganu8 wutche kenaau, matta pish toh kittin anakauseumw8, ne pish machemohtag kuhk8waonk ut wame kutayeuongan8óut, pañuppe wame kuppometeongan8óut.
23.22 Kah kepenumog kuttinun-[u]ontom8 ut kutohtuóut, matta pish kukkuhkeissum8mw8 ut nashik ohteuk, pepenuman: asuh matta pish kummukkuppashko, mukkuppashkonat kuttinnauóntóm, nish pish kussequnnumunash wutch matcheku kah pen8wot, nen Jehovah kummanitt8mw8.
23.23 Kah Jehovah ken8nau Mosesoh n8wau.
23.24 Ken8s wunnaumonuh [J]srael n8wash nesausuk adtahs8it nepauz, negonne kesukok nô népâuz, pish k8sabbathómumw8, mequontamwe puhpequonat, wunnetupanatamwe miáyeonk.
23.25 Matta pish toh kittinanakauseumw8, qut pish kussephausimw8 chikohtae sephausuonk en Jehovah$ut.
23.26 Kah Jehovah ken8nau Mosesoh n8wau.
23.27 Wonk piogkukquinhog nesausuk adtahsuit nepauz, ne pish wunnauwadtuwáhuwae kesukod, wunnetupanatamwe miáyeonk wutche kenaau, pish kutonkapunnanómw8 kukketeahogkón8óog, kah pish kussephausimw8 n8tae sephausuonk en Jehovah$ut.
23.28 Kah matta psih toh kutusseumw8 ne$nan kesukok, newutche ne wunnauwadtuwae kesukod, k8nauwadhetteanaóont, ut anaquabit Jehovah kummanittomw8.
23.29 Newutche nish$noh keteahogkou, noh pish onkapunnanóut ne$nan kesukok noh pish tummehtahwâu wutch kenugke ummissinninneumut.
23.30 Kah nish$noh keteahogkou noh tohhananakausit nenan kesukok, nen pish nunnush noh keteahogkou, wutch kenugke ummissinninnumut.
23.31 matta pish toh kittinanakauseumw8: ne pish michemohtog kuhk8waonk, pannuppe kuppometuongan8out, ut wame kutayeuongan8óut.
23.32 Ne pish anwohsin8e Sabbath wutch kenaau, kah pish kutonkapunnanomw8 kukketeahôgkon8wóog pasuk8gun tahshikqunohhag nepauz, ut wunonk88k, wutch wunnonk8ut on yean wunnonk8ut: pish kenanawehteamw8 kussabbattomw8.
23.33 Kah Jehovah ken8nau Mosesoh n8wau.
23.34 Nabo napanna tahshikquinogok nesausuk audtahs8it nepauz, pish wunneepogqukkómmukque mishadtuppoonk nesausuk tahshikquin[u]e en Jehovah$ut.
23.35 Négonne kesukok pish wunnetupanatamwe miayeonk, matta pish toh kittinanakauseumw8.
23.36 Nesausuk tahshikquinne pish kussephausimw8 n8tae sephausuonk en Jehovah$ut, shwosuk tahshikquinogok, ne pish wunnetupanatamwe miayeonk wutche kenaau kah pish kussephausimw8 n8tae sephausuonk en Jehovah$ut, ne kuhk8wae miayeonk, matta pish kuttinanakauseumw8.
23.37 Yeush kuhk8waongane mishadtup8ongash en Jehovah$ut, yeush pish k8wahteauwahuónaoash, wunnetupanatamwe miayeongash, sephausineat n8tae sephausuonk en Jehovah$ut, chikkohtae sephausuonk, kah meetsue mag8onk, sephausuonk, kah wuttattamoe sephausuongash, nish$noh teag ut nehenwonche ukkesukumut.
23.38 Chabohkish, wussabbattomash Jehovah, ka[k] chabohkish kummag8ongan8óash, kah chabohkish wame kukquoshom8ongan8ash kah chabohkish wame kuttenantam8e sephausuongan8ash, nish pish anumauogish Jehovah.
23.39 Wonk nabo napanna tahshikquinogok nesausu[h] adtahs8it nepauz, mahche kepenumog ohkee meechummuonk: pish mishadtupp8e kenanawehteaomw8 mishadtup8onk wutch Jehovah, nesausuk tahshikquineu, negonne kesukkok pish ne Sabbath, kah neit shwosuk tahshikquinogok Sabbath.
23.40 Kah pish kenemunumómw8, negonne kesukok, ummeechumm8onk wunne mehtugquash, palme mehtugque wuttuhqunash, kah kuhpogkuhtugque wuttuhqunash, kah sepuwusee anumwussukkuppeog: kah pish k8wekontamw8 ut anaquabit Jehovah kum-Manitt8m nesausuk tahshikquinogk[o]k.
23.41 Kah pish mishadtupp8e kenanauwehteauuneau mishadtupp8onk en Jehovahut, nesausuk tahshikquinne nish$noh kodtumm8, ne pish michemohtag kuhk8waonk pannuppe wame kuppometeongan8óut, nesasusuk adtahs8it nepauz pish mishadtupp8e kenanauwehteaunneau.
23.42 Pish k8weetimw8 wunnepogqukkomukqut nesáusuk tahshikquinne, nish$noh wuttit neekin ut Israel, pish weetu wunnepogqukkomukqut.
23.43 Onk woh kuppometuongan88ash wahteauomw8, n8weekheópanneg wunnaumonuh Israel ut wunnepogqukkomukqut, sohh8wunóg wutch ohkit Egypt: nen Jehovah kum-Manitt8mw8.
23.44 Kah Moses wahteauwahuwau kuhk8wáe mish adtupp8ongash wutch Jehovah, en wunnaumonuh Israel.
24.1 KAh Jehovah ken8nau Mosesoh, n8wau,
24.2 Ann8s wunnaumonuh Israel, kuppaudtunkqunnaóut, pahke olive pummee, togkuhwhôsu, wutche wequananteg, nagwuttéáe spéhteau8g wequananteg.
24.3 Poquodche wauwáe adtnikhéganit, ut mukkinneáe kommukqut, Aaron pish 8nahtauun, wutch wunnonk8ut yaan mohtompanit, anaquabit Jehovah yeayatcheh, machemohtag kuhk8wáonk pannuppe kuppometuongan8óut.
24.4 Ut pahke wequananteg anohtugqut, pish 8ntea[u]un wequa[u]antegash, anaquabit Jehovah, yeayatcheh.
24.5 Kah pish kenemunum pasquag n8khik, kah pish kutappón, nabo neenash petunkqunnegash, neesit piogque chippiyeúash, pish pasuk petukqunnunk.
24.6 Kah nish pish keneése pomohtaunash, nequtta tahshinash nequt pumohtaash: ut pohkag table ut anaquabit Jehovah.
24.7 Kah pish kuppondum na$neeswe nish pamohtagish; pohkag frankincense, onk ne woh wutch petukqunneg, wutche mehquontamóonk, n8táe mag8onk en Jehovahut.
24.8 Nish$noh sabbath$dayeu, pish 8nohtauunash ut anaquabit Jehovah, nagwutteáeu: wutch wunnaumonat Israel, machemohtag wunn8wáonk.
24.9 Kah nish pish wutch Aaron, kah wutch wunnaumonuh, kah nag pish wummechináoash ut wunnetupanatamwe ayeuonganit, newutche ne ánue wunnetupanatamwe en wuhhogkut: wutch n8táe sephamauaongash Jehovah, nashpe machemohtag kuhk8waonk
24.10 Kah na 8ch sohham wunnaumonuh Israelitse mittamwossis, kah neh wunnaumonuh Egyptiane wosketomp, kenugke wunnaumonat Israel: kah wunnaumonuh Israelitse mittamwossis, kah Israelite wosketomp, mekonittuog ut tuppuksinn8onganit.
24.11 Kah Israelitse mittamwossis wunnaumonuh, blasphemau 8wesuonk Jehovah kah mamatcheyeu: kah neh uppaudtauonáoh Mosesoh, kah ohkasoh ussowesuoh Shelomith wuttaunoh Dibri, wutchippanowonganit Dan.
24.12 Kah ukkupshagkinóuh, woh noh 8wahteauwaheónat nashpe wutt8n Jehovah.
24.13 Kah Je[n]ovah ken8nau Mosesoh, n8wau,
24.14 Sohwhunok noh mamatchen8wádt, ut poquadchit tuppuksinn8wonganit, kah wame neg n8tauoncheg, ponamwehettich wunnutchegan88ash ut uppuhkukqut, kah wame mukkinéonk, qussukqunéhtahwáhettich.
24.15 Kah pish kukkinn8n wunnaumonuh Israel, pish kussim, howáe wosketomp noh mamatchenont um-Manitt8moh, neit pish nayeutam ummatcheseonk.
24.16 Kah noh blasphemont 8wesuonk Jehovah, pish wunnamuhkut nushau, wame mukkinneonk pish qussukquanetahwhe ukqussukquantahwhôh: netatuppe pen8wot, kah noh neadt neekit, blasphemont 8wesuonk pish nushau.
24.17 Kah wosketomp nushont howane, noh pish wunnamuhkut nushau.
24.18 Kah noh nushont puppinashimwoh, pish 8nteauun, puppinashim o[n]k wutch puppinashim
24.19 Kah wosketomp wosketahwhont wetatteamugon, ne asit ne pish unnéheon.
24.20 Chishquetahhamóonk onk chishquetahhamóonk, muskesuk onk muskesuk, meepit onk meepit, neyane woskehtahwhont wosketompuh, ne pish unnéheon wonk.
24.21 Kah noh tattogkomont puppinashimwoh, pish wuttôadtuhkon: kah noh togkomont wosketompuh, pish nushau.
24.22 Pasuk wussittumóonk pish kutahtomw8, neyane pen8wot, kah noh neadt neekit, pish wutahtauuneau, newutch neen Jehovah kum-Manitt8mw8.
24.23 Kah Moses ken8nau wunnaumonuh Israel: kah neh wussohh8wunóuh, neh mamatchen8wanutcheh, poquadche tuppuksinn8wonganit, kah ukqussukquantáhwhóuh qussukquanash, kah wunnaumonuh Israel wutusseneau neyanann8nont Jehovah Mosesoh.
25.1 KAh Jehovah ken8nau Mosesoh ut wadchuut Sinai, n8wau,
25.2 Ken8s wunnaumonuh Israel, kah nag us, peyâóg ohkeit ne anumauunóg: neit pish ohke anwôhshin sabbath en Jehovahut.
25.3 Nequtta táhshe kodtumwáe pish kutohketeam kutohteuk, kah nequtta tahshe kodtummo, pish k8nteoh k8weenominneóhteuk, kah pish kum̃auunneam ne na adtannegik.
25.4 Kah nesausuk tahshe kodtum8k, pish anwohshine Sabbath, wutche ohke, Sabbath wutch Jehovah, matta pish kutohketeóh kutohteuk, asuh matta pish k8nteauun k8weenominneohteuk.
25.5 Ne nehenwonchekik ut kittinnauwontomut, matta pish kukkepenum8un, kah matta k8nteóe weenóminneash, matta pish kummauunneáunash, ne pish wutch kutohke, anwohsinóe kodtumm8. 
25.6 Kah wussabbatom kutohke, ne pish wutch kummetsuongan8, wutche ken, kah wutch wosketompáe kittinneum, kah wutch mittamwossisse kittinneum, & wutch kuttann8náe kittinneum, kah wutch kuppenowohteom, pen8wohteaog neg wetomukqueaneg.
25.7 Kah wutch keneetasúmog, kah wutch puppinashimwog, neg apitcheg kutohkit, pish wame ne ummeechumuonk, wutche meechinat.
25.8 Kah pish kutogketam nesausuk tahshinash kodtumwáe sabbathsash: nesausuk tahshit kodtumwáe, nesausuk tahshit nompe: kah ukkesukodtumash nesausuk tahshe kodtumwáe sabbathsash, pish yauunchage kodtumwáe, kah pask8gun.
25.9 Kah pish kuppuhpegquohtóh mishont8wáe monopuhpeg, ut nesausuk âdtahsuit nepauz, piogkukquinhog nepâuz; ut wunnauwadtuwáe kesukodtut, pish kuppuhpegquahtomw8 monopuhpeg, pannuppe wame kutohtuóut.
25.10 Kah pish k8netupanatamwáhtomw8, n[a]panna tahshinchage kodtummo,kah pish k8wahteauwáhuwamw8 chippiyeuuk pannuppe ohkeit, wutch wame neg wadohkitcheg; ne pish Jubile wutch kenaau, kah pish kukqushkemw8, nish$noh pasuk wosketomp en weechinninnéumoncheh, pish qushkeu.
25.11 Ne Jubile, napanna tahshinchage kodtumm8k ne pish wutche kenaau: matta pish kutohketeómw8, asuh matta pish kukkepenumómw8, ne nehenwonchekik, asuh matta pish kummauunneómw8, matta wunnehteóhse weenominneash.
25.12 Newutche ne Jubile, ne pish wunneetupanatamweyeu8 wutche kenaau: wutch ohteuhkonit pish kummeechimw8 ne noh adtannegik.
25.13 Yeu kodtum8k Jubile, pish kukqushkemw8, nishnoh wosketōp wutohtooganit.
25.14 Kah ne teag kodtówompásean en kematut, asuh adtôaan ut ketatteamung wunnutcheganit, ahque howan wussaumassômonch weematoh.
25.15 Neyaunag ogketamóe kodtumm8ash mahche Jubile, pish kutaht[é]am ketatteamung, ne adtahshik ogketamóe kodtumm8, ummeechummuongash nish pish kittinnumungqunash.
25.16 Neyane mónak meechumue kodtum8ash, pish kummishteóh ne anôadtik, kah neyane ogguhse kodtumm8ash, pish kutoggusteoh ne anôadtik, newutche ne adtahshik meechummue kodtum8ash, pish kittinnumunkqun.
25.17 Kah matta pish k8saumassomómw8, howan weetatteamungoh, qut pish kukqush kum-Manitt8m: newutche nen Jehovah kum-Manitt8mw8.
25.18 Kah pish kutussenáoash nukkuhk8waongash, kah pish kenanawehteomw8 n8sittum8ongash, kah pish kutussenáoash, kah pish nanowiyeue k8tahtimw8 ohkeit.
25.19 Kah ohke pish adtannegen ummeechummuonk, kah pish kenaau k8wamep8we meechimw8: kah na pish k8tohkinneau nanowiyeue.
25.20 Kah unn8waóg teaguas woh meechog, ut nesausuk tahshe kodtumm8ut: kusseh matta pish nutohketeómun, asuh matta pish numm[ó]enum8mun.
25.21 Neit pish nutann8n n8nateáonk ut kuhhogkaóut, ut nequtta tahshe kodtumm8ut: kah pish dtannegen nishwe kodtumwáe meechummuongash.
25.22 Kah pish kutohketeámw8 ut nishshwósuk tahshe kodtumm8ut: kah pish kummeechumw8 nukkonne meechummuonk, nô pajeh pask8gun tahshe kodtumm8ut, nô pajeh ummeechummuonk kesukuk, pish kummeechumw8 nukkônei.
25.23 Kah ohke matta pish micheme mag8un, newutche ohke nuttaihe: newutche kuppen8wohteomw8, kah kukkéahteomw8 weeche nen.
25.24 Kah wame ohkeit ne kutahtoongan8, pish kuttinnanumon wonk nompe man8whush kutohke.
25.25 Kemât nano matchekit, kah maguk nawhutch wutahtoongash, neit noh woh manouh8k, noh paswauwomont, pish peyau, kah pish man8hom, ne weematoh maginneup.
25.26 Kah wosketomp, wanne[ :]howane man8hamwanshik8k, kah nehenwonche wunnutcheg tapenuk man8hamunat.
25.27 Neit pish ogketam kodtumm8ash ne adtahshik ne adt maguk, kah pish nompenum ne anéushunk, en nah anummauomp: kah pish qushkeu en wutohtoonganit.
25.28 Kah wunnutcheg mátta tapenumómun8g wunnompenumauónat, neit ne maguk pish ohteau wunnutcheganit noh ahtôadt, nò pajeh jubile kodtumm8ut: kah pish mahtsheau ut Jubile, kah noh pish qushkeu en wutohtoonganit.
25.29 Kah wosketomp maguk week, ut quinnuppenúsuut 8tanit: neit woh um̃an8hamun ut ne kodtum8k maguk, asquam nóqut kodtumun8g, woh umman8hamun.
25.30 Kah matta man8ham8muk, nô pajeh kodtumm8 mahtshunk, neit wetu ne ohtag 8tanat quanuppeneusik, pish menehketauon noh taph8k, micheme, pannuppe uppometuonganit: matta pish sohham8 ut Jubile
25.31 Qut wetuomash, ut otanaemésehtu, matta quanuppenúsunógish, nish pish nishnoh pasuk ogketamunásh, onatuh wutohtimóe ohteuk: pish man8hamun, ut Jubile pish sohham.
25.32 Kah wut8tanáoash Levitsog; wetuomash ut wut8tanao[u]t ne ahtauéhettit Levitsog, woh umman8hamuneau nish$noh utt8che.
25.33 Kah noh man8huk noh pish wul-Levite kah ummag8onk week, kah wutahtóe 8tan, pish sohham ut Jubile: kah weetuomash wut8tanaóut Levitsog, ne wutahtaongkan8, kenugke wunnaumonát Israel.
25.34 Kah ohke waèènu wutótanahtuóut, matta pish mág8un: newutche ne wutohtaongano micheme.
25.35 Kah kemat nano matchekit, kah wunnutcheganit mo teag ahtan8g, kenugke kenaau: neit pish kummenuhkeh, tôkônogque pen8wot, kah kéoht, onk woh pomantam kenuge kenáau.
25.36 Ahque neemunúmau wutchiyeuonk, asuh nano misségenit, qut qush kum-Manitt8m, kah keemat weeche pomantamomukqush.
25.37 Kutteauguash matta pish kittinnumauoh wutche wutchiyeuonk, asuh ahque aninnumau kummeetsuonk wutch nano misegen.
25.38 Nen Jehovah kum-Manittomw8, sohh8wunukqueóg wutch ohkét Egypt: kittinnumauúnnaóut ohke Kanaan, k8-Manitt8munneaóont nen.
25.39 Kah keemat nano matchekit, kenugke kenaau, & aninnumáuunumuk, & matta pish kuttinheóh, neyáhennehit keneepsue wuttinnéumun.
25.40 Neyane ann8ne wuttinneumun, onatuh a[n]yeapéyont, pish k8weetomuk: nô pajeh Jubile kodtumm8ut, pish k8tinninneumun.
25.41 Kah noh pish sohham wutche kuhhogkat, nagum, káh wunnaumonuh weeche: káh noh pish qushkeu, en weechinninneúmoncheh, kah en wutahtoonganit 8shoh, pish qushkeu.
25.42 Newutche neg nittinninnumog, neg tapwhogig wutch ohkit Egypt, nag matta pish mag8ununk onatuh missinóut.
25.43 Matta pish kutonkquanumwe nanawunóh: qut pish kukqush kummanitt8m.
25.44 Na neeswe wosketompae missinnoe kittinninneum, kah mittumwossisse missinnoe kittinninneum, neg wadchanadcheg, neg pish wutch penuwohteaog, weenekunkqueógig, nag pish kutadtounnaóog, wosketompae kah mittamwossisse wuttinninneumun.
25.45 Kah wonk wunnaumonáoh áneapeyoncheg, neg penuwohteaitcheg kenugke kenaau nag pish kutáhtoónaóog, kah neh adtahshauwadhettit, neg adt nekitcheg kutohtuóut, kah nag pish kutahtoongan8óog.
25.46 Kah nag pish kenemunauòog wutche ahtoonk, wutche kenaumonaog nahohtôe kenaau, nompenumunat ahtoonk micheme, nag pish kummissinnóm8óog; qut ánuunnónat kematt8óog, wunnaumonuh Israel wosketomp anuunóont wematoh, matta pish kutûnkquanum8e nânauunnoh.
25.47 Kah wunnutcheg pen8wot kah aneapeyo[u]t nano wenauwetum8uk, kah kemat nano matchekit, kishke nagum: kah máguk wuhhogkuh en pen8wohteaut, noh aneapeyont kenugke kenaau, asuh en wuttauwadtuongane penuohteae wuttauwadtuonk.
25.48 Mahche wuhhogkuh maguk woh mân8hwhôu: pasuk weematoh woh mano[u]huk.
25.49 Asuh wussissesoh asuh wussissesoh wunnaumonuh noh pish man8hwhôuh: asuh howae weyausue paswonkumoncheh wutch wuttinnonkumont pish umman8hwhóuh: asuh tapenuk man8hwhau wuhhogkuh.
25.50 Pish 8nompagunnumauoh not tapwhout, wutch kodtumm8 ne ánumaut, nô pajeh Jubile kodtam8ut, kah ne anôodtik pish neyaunag neadtahshik kodtumóash, onatuh ukkesuokdtumash ann8nae wuttinneumun, pish 8weetomuh.
25.51 Nish monak kodtum8ash, ne pish wuttinne nompenumun man8hwháunk, wutch teagwut nish taphomukupash.
25.52 Kah ushqushunk ogguhsinash kodtumm8ash, ut Jubile kodtum8ut, neh weetogkémit neyaunag ukkodtum8ash, ne pish wuttinne nompenumun man8hwhaonk.
25.53 Onatuh ánn8nae wuttinneumun, kodtumwae pish 8weetomuh: matta pish wutónkquanume nanauwunoh ut anaquabean.
25.54 Kah matta man8hwhóut nashpe yeush neit pish sohham, Jubile kodtum8ut, nagum, kah wunnaumonuh weeche.
25.55 Newutche en nuhhogkat wunnaumonuh Israel wuttinneumunneunk, nag nuttinneumog, neg sohh8wunogig wutch ohkeit Egypt, nen Jehovah kummanitt8mw8.
26.1 MAtta pish kutayimómw8 nunneukontunkanog, asuh matta pish keneepattauómw8 ne teagwe unnunneukontunk, ne teague nunneukontunkone qussuk ut kuttohtuóut, kenauwaéhtamunnaóut newutche nen Jehovah kummanitt8mw8.
26.2 Pish kenanauwéhteomw8 nussabbattomásh, kah pish kukquhtiantamumw8 nus-Sanctuaryum, nen Jehovah.
26.3 Pomushaantamóg nukkuhk8aongash, kah nanawéhteauog nuttinnaumatuongash, nish ussenat.
26.4 Neit pish nutann8n sokanon, nishnoh utt8che, kah ohke pish nano misegen, kah ohteakone mahtugquash, pish nano mechummú8ash.
26.5 Kah kuppogham8ongan8 weehqshin nó pajeh weenominneash mauinneaumuk, kah weenominneash mauinneamuk pish wehqshin ohteuhkonat, kah pish k8wamepumw8 petukqunnegash, kah kuppahkontamwe wuttahtimw8 ut kutohtuóut
26.6 Kah pish n8nohteeáhtóh kutohtu; kah pish kussepsinumw8, kah matta pish howan k8wabewunuk8mw8: kah nutamaun matche puppinashim wutch kutohtuóut, kah togkodteg matta pish pannupwushaumun8h kutohtuóut.
26.7 Kah pish k8nomadtehtauómw8 kummatwóm8óog, kah nag penushaog ut anaquabeog, nashpe togkodteg.
26.8 Kah napanna tahsuog kenaau, pish omskauwáog nequt pasuk88oh, kah nequt pasuk88og kenaau, pish omskauwaog piogque muttannonganogkussuoh, kah kummatwom8óog pish penushaog, ut anaquabeog nashpe togkodteg,
26.9 Kah kenanauánumunumw8, kah kummishummeechuméhhenumw8, kah kummuttaanhennumw8, kah kummenuhkehteauunumw8 n8n8waonk kenaau.
26.10 Kah pish kummeechumw8 nukkonuminneash, ahche nukkonuminneash, kah pish kussohwuttomw8 nukkonuminneash newutche wuskéeiash.
26.11 Kah nupponam nut-Tabernakleum kenugke kenaau, kah nukketeahogkou matta pish keneechânumunómw8.
26.12 Kah pish nuppomusham kenugke kenaau, kah nen kum[-]Manitt8m8, kah kenaau pish nummissinninneumog.
26.13 Nen Jehovah kum-Manitt8m8, noh sohh8wunukqueóg wutch ohkeit Egypt, wutche 8tinninneumunneaóont nagoh, kah nuppapoqunnumup kushpunnegunne keyoakumw8, kah kussampwushshahennumw8.
26.14 Qut matta kukkehtiéóg, kah matta usseóg wame yeush nuttinnaumatuongash.
26.15 Kah jishontamóg nukkuhk8waongash kah kukketeahogkôun8 ûhquontamóg n8sittum8ongash, neit matta usseog wame nuttinnaumatuongash, póhqunumóg n8n8waonk. 
26.16 Nen wonk yeu kuttinhénnuneau, kukkuhquttumauunumw8 kenuppe kutjishadtôàdtuonk, mahchekonaiyeonk, kussoppitáe agwe, ne mahtuppahsuk muskesukquash, kah app8sont kukketeahogkounoh; kah pish tahn8che kutohketeamw8 k8skannemun8h, kummatwóm8oog pish ummechináoash
26.17 Kah nutayeuuhkône ponamauonumw8 nuskesuk kah pish kuttattogkomukkumw8 kummatwom8óog, kah nag sekenunkqueógish pish kenanauunuk8óog, & pish k8semw8, wanne howan wunnaumatuhkongk8óog.
26.18 Kah yeush wutch asquam n8tiéóg, neit pish nukk8tinnum sasamatahwonunnaóont nesausuk tahshit nompe wutche kummatcheeongan8oash.
26.19 Kah nuppohquenum pitchuanumwe wanegik kummenuhkesuongan8, kah nutayim kukkesukkum8 onatuh m8uhshogqut, kah kutohkeimw8 onatuh wompohshágqut.
26.20 Kah kummenuhkesuongan8 pish tahn8cheyeu8: kah kutohkeimw8 matta pish missegenninn8, kah mehtugquash ohkeit, matta pish dtannegeninno ummeechummuonk,
26.21 Kah panneauóg wutche nen, kah matta unnantam8og ken8tiinneaóut, neit kuppaguanehennumw8 nesausuk tahshit nompe wonk, neyaunag kummatcheseonganóash.
26.22 Kah nutann8n en kuhhogkaóut touohkomukque puppinashimwog, neg pish kummukk8kinukk8óog keneechanoh, kah pish tummetahwhaog kenetasúm8uh, kah pish kutoggushik8óog, kah kummayoash pish nussiyeumoash.
26.23 Kah yeush$nashpe asquam sampwehteau8og: qut pish panneauog.
26.24 Neit nen wonk, kuppanneauôunumw8, neit wonk kutenninneahennumw8 nesausuk tahshit nompe wonk wutche kummatcheseonganoash.
26.25 Kah kenuhkukkouáhennumw8 togkodteg, ne pish ann8tom8 wutch wunn8waonk, kah pish kummukkinnemw8 en kut8tanaóut: kah nutann8n enninneaonk ut kenugke kenaau, kah pish magun kuhhogkaóog ut wunnutcheganit matwau.
26.26 Pohquenumauunog kuppetukqununkane anwóh8un8, neit piukqussuog mittamwussissog pish apwóog kuppetukqununkan8 ut pasukquinnu oven, kah nag pish qushkinnumwog kuppetukqunnungan8 nashpe quttuhwheg, kah pish kummeetsimw8 kah matta pish k8wamep8mw8.
26.27 Kah yeush nashpe asquam kukkeihtiéog, qut panneauseog.
26.28 Neit pish kummusquanumwe panneauunumw8, kah nen, nux, nen kussasámatahwhonumw8 nesausuk tahshit nompé, wutche kummatchéseonganoash.
26.29 Kah pish kummechumw8 8weyaus8 kenaumonóog, & 8weyaus8 kuttaun8óog pish kummechineau
26.30 Kah nuppaguatoh kukqunnukque ayeuonganoash, kah nuttummetah nuppauzae kuttinnukontunkan8, kah nuttinnohteam nuppoe kuhhogkaóog, ut wuhhogkaóut kenishkeneunkque nunneukontunkan8óog: kah nukketeahogkou pish kutûhquanumukou.
26.31 Kah nutayim kut8tanáoash mahtshadt, kah nummahchekomukquehteam kussanctuaryum88ash, kah matta nukqutchemoutam8 kutanwohsin8e weetemungquott8m.
26.32 Kah nummohtohkehteam kutohkeimw8, kah kummatwomóog neg na wadohkitcheg, pish wutchepshauttamuneau.
26.33 Kah kenaau kusseauhkonumw8 kenugke pen8wohteaut, kussóhwhunnumauunumw8 togkodteg náhohtôeu kenaau, kah kutohkeimw8 pish touushin, kah kut8tanaoash pish mahtshaash.
26.34 Neit ohke pish ohtou wus-Sabattomash, wáme nish kesukodtash taoushik, káh kenaau kummatwom8óog wutohkeeuóut, neit pish ohke anwohshin, kah pish ohtau wus-Sabattomash.
26.35 Wame nish kesukodtash taoushik, pish anwohsin, newutche matta anwosinunn8p ut kus-Sabattom8wout, na wadohkeog
26.36 Kah nag asqunnumauun[ó]gig, pish nuppadtauoog sauunnumóonk ut wuttahh8wóut, ut wutohtuóut ummatwom8oh, kah wunnishketunkqussuonk touanuhhog wunnepog, pish wun8sukongquneau, kah nag pish wussémoog onatuh wasemuk wutch togkodteg, kah nag pish penushaog, wanne howan wunnaumatuhkauonk.
26.37 Kah pish papenusháittuog, onkatuh agwe togkodteganit, wanne howan wunnaumatugkauonk, kah matta pish kummenuhtikkompaumw8 anaquabhettit kummatwom8[ó]og.
26.38 Kah pish kuppaguanimw8 ut kenugke penuwohteaut, kah wutohkeim8 kummátwom8óog pish kummahchepukquneau.
26.39 Kah nag sequenumauunagig, pish mahchekonaéog ut ummatcheseongan8óut, ut kummatwom8óog wutohtuóut, & wonk ut ummatcheseongan8óut 8sh8oh, nah pish 8ch mahchekonnaénaoash.
26.40 Kah samp8áhettit ummatcheseònganoash, kah ummatcheseonganoash 8sh8oh, wonk uppanneseongan8óash, nish pannesehtihettichish, kah wonk paanneáau[s]hettit.
26.41 Kah nen wonk nuppanneauunóog, kah nuppas8óog wutohtuout ummatwom8oh: neit matta quoshqusausin8g wuttahou hohpom8uk, kah wuttapeneaumohettit sasamátawhuttuonk wutch matcheseongash
26.42 Neit pish nummehquontam n8n8waonk nashpe Jakob, kah wonk n8n8waonk we[é]che Isaak; kah wonk n8n8waonk weeche Abraham pish nummehquontam, kah pish numehquontam wutohtu.
26.43 Kah ohke pish nukkodtumun nashpe naghok, kah pish ohtoou wus-Sabattomash, nataoúshik ne toh ut nnag, kah pish tapeneaumwog sasamatahwhaongan8, newutche, nux newutche jishontamwog n8sittum8ongash, kah ukketeahogkôunóuh ûhquontamwoh nukkuhk8aongash.
26.44 Qut ohch aphettit wutohtuóut ummatwom8oh, matta nutûhquanumóog, nummohtupánonaóut, póhquenumunat n8n8waonk weeche nag, newutche nen Jehovah um-Manitt8m8oh.
26.45 Qut nummehquontamwo[n]shóog, 8sh8oh 8n8waonk, nag sohh8wunogig wutch ohkit Egypt, ut anaquabhettit penuwohteaog, onk woh nen um-Manitt8m8oh, nen Jehovah.
26.46 Yeush kuhk8woaongash, kah wussittum8ongash, kah unnaumatuongash, nish Jehovah magukish, nashauwe nagum, kah wunnaumonuh Israel, ut wadchuut Sinai, nashpe wunnutcheganit Moses.
27.1 K[H]h Jehovah ken8nau Mosesoh n8wau.
27.2 Ken8s wunnaumonuh Israel, kah nag us, wosketomp chippehtog quoshowaonk; nashpe k8n8whaonk keteahogkou wutche Jehovah.
27.3 Neit pish k8n8wháonk wosketomp, wutch wunneesneechage kodtumwohkomunat, nô pajeh nequtta wutteashinehchage kodtumwohkomunat, ne pish nnih k8n8whaonk, napanna tahshinchagkodtash silvere sheklesash, nashpe Sanctuarihe shekel.
27.4 Kah mittumwossissuit, neit pish k8n8whâonk, ni[s]hshwinchagkodtash shekelsash.
27.5 Kah wutch napanna wutteáshe kodtumwohkomunat, onk yea$en neesneechag kodtumwohkomunat, neit pish k8n8whaonk, wosketompait, neesneechagkodtash shekelsash kah wutch mittamwossis, piukquodtash shekelsash.
27.6 Kah wutch nequtte nepauzápinneat, onk yean napanna wuteáshe kodtumwohkomunat, neit pish k8n8whaonk, wosketompait, napanna tahshinash silvere shekelsash, kah mittamwossissuit, pish k8n8whaonk nishwinash silvere shekelsash.
27.7 Kah wutch nequtta tahshinchag wutteáshe kodtumwohkomunat, kah ánue, wosketompait, pish k8n8whaonk nabo napanna tahshinash shekelsash, kah mittamwossissuit, piukquodtash shekelsash.
27.8 Kah n8netuuttog k8n8whaonk, neit pish wunneepauweheuh anaquabit sephausuen, kah sephausuen pish 8n8whôh, neyane tapenumunit wunnutcheg noh quoshauadt, ne pish wuttine sephausuen, wunn8hwhon.
27.9 Kah puppinashim8it, ne sephamoáhetticheh en Jehovahut, wame neanussinnutcheh, ne pish anumauoncheh Jehovah$noh, ne pish wunnetupanatamweyeu8.
27.10 Matta pish onkatoge nompenó8, asuh matta wutós8wunoh, wanegit wutch matchesit, asuh machesit wutch wanegit, kah ôs8wunne ôs8wunont, puppinashim wutch puppinashim, neit ne, kah ne waj ôs8wunuk pish wunnetupanatamweyeu8og.
27.11 Kah tohneit nishkeneungque puppinashimmuit, ne anussinutcheh matta sephauſhèttitcheh en Jehovahut, neit pish neepauweheau puppinashimwoh an[à]quab[x]t sephausuen.
27.12 Kah sephausuen pish 8n8whôh, uttoh un$ne wunnegit asuh matchessinit, neyaunag k8n8ham8onk, woi sephausuen, ne pish n$nih.
27.13 Kah man8whae man8whont: neit pish k8tnum napanna adtahshe chippag, en k8n8ham8onganit.
27.14 Kah wosketomp wunnetupanatamwahteunk week, wunneetupanatamweyeu8ut en Jehovahut, neit sephausuen pish 8n8hamun, uttoh en wunneguk asuh machuk, neyane wunn8huk sephausuen, ne pish n$nih.
27.15 Kah noh wanetupanatamwahtunk, kod man8huk week, neit pish k8tnum napanna adtahshe chippag teag ne wan8haman, keit pish wuttaihe.
27.16 Kah wosketomp wunnetupanatamwahtunk Jehovahut, nawhutche wutohtaongane ohteunk, neit pish k8n8hamóonk, ne adtahshik 8skannemunneash: ne adtasishunk pasuk omer ne barley, wunn8ham8onk napanna tahshinchagkodtash silvere shekelsash.
27.17 Wunnetupanatamwahtunk wutohteuk wutch Jubile kodtum8ut, neyaunag k8nohamóonk ne pish n$nih.
27.18 Kah wunnetupanatamwahtunk wutohteuk mahche Jubile88k: neit sephausuen pish wutogketamauoh teaguash, neyaunag kodtum8ash nish ashqshunkish, nô pajeh Jubilee kodtum8ut: kah nish pish chippinnumunash wutch k8n8ham8onganit.
27.19 Kah man8homwe man8huk ohteuk, noh waneetupanatamwahtunk, neit pish k8tnum napanna adtahshe chippag ne wan8haman, kah ne pish wuttaihe.
27.20 Kah matta nan8ham8g ohteunk, asuh aninnumauont wutohteuk onkatoge wosketompuh: matta pish wonk man8ham8un.
27.21 Kah ne ohteuk, sohham8m8uk ut Jubile, pish wunnetupanatamweyeu8 en Jehovahut, neyane ohteuk aninnumauadt God: ne ahtóonk pish sephausuenúog wuttaihéeu.
27.22 Kah wunneetupanatamwahteunk, en Jehovahut, ohteuk ne nehenwonche taph8k, ne matta wutohtóe ohteuk.
27.23 Neit sephausuen pish wutogketamauoh, toh anôadtik wutch k8n8ham8onk, en Jubile kodtum8ut, kah noh pish mag8 k8n8ham8onk ne kesukok, wunnetupanatamweyeu8 en Jehovahut.
27.24 Ut Jubile kohtumm8ut, ohke pish qushkemo en noh taph8kup: noh ohtunk ne ohke. 
27.25 Kah wame k8n8ham8ongash pish neyaunag Sanctuaryhe shekel, neesneechage gerahsash, nish pish pasuk shekel.
27.26 Qut mohtommegit, noh mohtomegit en Jehovahut, wutch puppinashimwut, wosketomp matta pish 8neetupanatamwáheuh, uttoh a[n], oxen asuh sheep, ne wuttaihe Jehovah,
27.27 Kah tohneit nishkeneunkque puppinashim8it, neit pish umman8whoh neane wunn8whadt, kah pish k8tnum napanna adtahshe chippag, asuh matta man8whôont, neit pish magun neane wunn8whadt.
27.28 Qut ne teag anumauut Jehovah, wutch wame ne ohtunk, wosketomp kah puppinashim, kah wutohtóe ohteuk, matta pish mag8un, asuh man8ham8un, nish$noh teag magumuk ánue wunneetupanatamweyeu8 en Jehovahut.
27.29 Wanne teag mag8muk, wosketomp ne maguk, pish man8ham8un, pish wunnamuhkut nehtauun.
27.30 K[à]h wame paukque chippag ohkeit, wutch wuskannemunneash ut ohkeit, wutch metugque meechummuonk, ne wuttaihe Jehovah.
27.31 Kah wosketomp man8hum8e man8huk uppiukque chippiyeum; noh pish wuttit k8tnumun napanna adtahshe chippag.
27.32 Kah wame piukque chippag wutch herdut, asuh wutch flokut, wame neg paumushacheg agwe souwapuhquamut, paukquok pish wunnetupanatamweyeu8 en Jehovahut.
27.33 Matta pish natinneham8 uttoh an wunneguk asuh machuk, asuh matta pish wutôs8wunum8un: kah ôs8wunnumw[e] ôs8wunuk, neit ne, kah ne waj ôs8wunumuk, pish wunnetupanatamweyeu8, matta pish man8ham8un.
27.34 Yeush unnaumatuongash, nish Jehovah ann8noncheh Mosesoh, wutche wunnaumonuh Israel, ut wadchuut Sinai.
