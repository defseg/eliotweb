1.1 NEwutche monaog neemunnumwog ut wunnutcheganout kuhkénauwe sohsunnúmunat unniyeuongash nish wunnamuhkut wanamptamagish kenugke nenawun.
1.2 Nean aunchem8kunkqueog, uttiyeug waj kutchissik naúmoe wauwacheg, kah ayeuútuppanneg kuhk8tomuhteaenuin wuttinn8waongan8.
1.3 Nen wonk nuttapeneaumun, pannuppu wahteauon wame unniyeuongash na wutch weske, kuhkenaue wunukhumunat en kuhhogkat missugken Theophilus.
1.4 Onk woh pahke k8wahteoun yeush unniyeuash nish ut kuhk8tomauunnumukup.
1.5 NA mo, ut kesukodtumash Herod ketass8t ut Judea, pasuk sephausuaénin, ussowesu Zacharias, ut ukkuhk8aonganit Abia, kah ummittamwussoh mo wuttôninneunk wutch Aaron, kah ussowénau Elizabeth.
1.6 Kah nag neeswe wunnomwausseog ut anaquabit God, kah wuttônaoa[sh] wame wuttinnaumatuongash, kah ukkuhk8waóngash Jehovah, matta chensuóog.
1.7 Kah matta wunnechanéog, newutche Elizabeth mehchéeu, kah nag neeswe mam8cheke kodtumwohkomwog.
1.8 Onk n$nih, asit sephausuáenúe usseonk anaquabenit God, ut kuhkénaue ukkuhk8wáonk.
1.9 Neane wutusseonk sephausuáe aninnohsuenúonk, wutahquompiyeum mo chikohsumunat incense, petutteadt wuttempleumut Jehovah.
1.10 Kah wame monacheg missinninnúog peantamwog pogquodchit na adt weetimungquokup.
1.11 Kah wunnaéhtauoh wutangelsumoh God, wuttinnohteakompauwehtamun weetemungquoke Altar.
1.12 Kah Zacharias nauont, wuttamánatam, kah wabesuonk uppeyáuónukqun.
1.13 Qut angel wuttinuh, ahque wabesish Zacharias, newutche kuppeantamóonk n8tamun, kah kummittamwos Elizabeth pish nekheau kenaumonuh, kah pish kuttissowen John.
1.14 Kah pish kutáhtaun wekontamóonk kah wunántam8onk, kah monáog pish miskouanatamwog ut wunnekuonganit.
1.15 Newutche pish missugkenu8 ut anaquabit God, kah matta pish wuttattam8 wine, asuh menuhki wuttattamóonk, kah pish numwabehtunk nashauanitto, wutch wutôontomuk okasoh.
1.16 Kah monáog wunnaumonuh Israel, pish ukqushkinuh en Godut um-Manitt8mut.
1.17 Kah pish wunnegónuhkauoh ut wunnashaónganit, ummenuhkesuongánit Elias, kónnupuñúmunat wuttahh8wóash 8shoh wunneechanit, kah panneussécheg pajeh 8waantám8ónganit sampwesecheg, kah ayimun quashwéog missinninnuog, nánashweetauoncheg Jehovah:
1.18 Kah Zacharias wuttinuh Angelsoh, uttôh woh n8che wauteaun yeu? newutche nukkechiseu, kah nummittamwos m8cheke kodtumwohkom.
1.19 Kah Angel namp8gam wuttinuh, nen Gabriel népaue anaquabit God, kah nutan8nit kukken8nitteanat, kah kenáhtineteanàt, yeush wéekontamwe néhtam8ongash.
1.20 Káh kusseh, pish kukkupputt8n, kah matta kutápenum8 kéket8kon, yean kesukok, yeush ânaksh, mahche n$nag, newutche matta k8namptam8 nukkutt8wongash, uttiyeush pish asemukish ut utt8che.
1.21 Kah missinninnúog pahhéaog Zacharias, kah monchanatamwog wussepohteáonk ut Temple$ut.
1.22 Kah sohhog, matta tapenum8 ukken8non nahog: kah nag wahteauog noh naumup mónomansúonk ut Temple, newutche nah wutáiasehtauoh, kah nano kupputt8nop.
1.23 Onk n$nih, kesukodtash wussephausuáe[]usseongash quenau kesteásik, monchu nehenwonche wekit.
1.24 Kah nahohtôeu yeush kesukodtash, ummittamwussoh Elizabeth wompequauoh, ádtashau wuhhogkuh napanna tahsúog nepâuzoh, n8wau,
1.25 Yeu Jehovah nuttinhukqun, ne kesukok adt monunneunkqueomp, amaunumunat nutakodchuonk kenugke wosketompáog.
1.26 Kah nequtta adtahshinneáhettit nepâuzaog, angel Gabriel an8nan wutch Godut, en 8tanat Galile, hettamun Nazareth.
1.27 En penompáut, en ukquoshaudtinneaóut wosketompuh, ussowesu Joseph, ut wekit David, kah penomp ussowesu Mary.
1.28 Kah angel uppetutteauónuh, kah n8wau, wekontash ken tapeneanteáan, Jehovah k8wetomuk: k8nanumit kenugke mittamwussissog.
1.29 Kah nauont, wuttamántam ut wuttinn8waonganit, kah natwontamup ut wuttahut, chaugu wonkquatuonk yeu aúnak.
1.30 Kah angel wuttinuh, ahque wabesish Mary: newutche kenámehteuh kuttapeneunkk8unk God.
1.31 Kah kusseh, pish k8wompequau ut kutoontomukqut, kah pish keneecham kenaumon, kah pish kuttissowen Jesus.
1.32 Noh pish missugkenu8, kah pish ussowenau wunnaumonuh quanunkquapit, kah pish Jehovah Manit wuttinnúmauoh wut[apap]uonk 8shoh David.
1.33 Kah pish wunnompass8tamun wekit Jacob micheme, kah ukketass8tamoonk matta wohkukquoshinin8.
1.34 Neit unnau Mary Angeloh, uttoh woh yeu n$nih, newutche matta n8waheuh wosketomp.
1.35 Kah Angel namp8ham kah wuttinuh, wunnetupanatamwe nashauanit mos kuppeyaáunuk, kah ummenuhkesuonk quanunkquapit mos kutonkqunuhtakongqun, newutche wonk, ne wunnetupanatamwe teag netuonukquean, hettamun wunnaumouh God.
1.36 Kah kusseh, kadtonkqs Elizabeth, nagum wonk wompequau wuñaumonuh ut ukkechisquainneat, kah yeu nequtta tahsuoh nepausoh na ut hendup mehcheeu.
1.37 Newutche weeche God matta teag uttoh woh yeu matta asean.
1.38 Kah Mary n8wau, kusseh nen wuttinneumoh God, n$nihitch wutch neen meane kukkutt8wonk: kah angel wunnukonuh.
1.39 Kah Mary neepau yeush ut kesukodtash, kah monchu en wadchue ohkeit, kenuppe, ut 8tanat Judah.
1.40 Kah petutteau wekit Zacharias, kah wonkumau Elizabethuh.
1.41 Onk n$nih, Elizabeth n8tog 8wonkqueteamowonk Mary, mukkies queshau ut wutôontomukqut, kah Elizabeth numwáeihtunkup wunnetupanatamwe Nashauanitto.
1.42 Kah mishont8wáe kutt8, kah n8wau, k8nanumit kenugke mittamwussissog, kah wunnanumau ummechumúonk [:]kutôontomukqut.
1.43 Kah uttiyeu n8che eiyádtin, okasoh num-Manitt8m nuppeyaónuk.
1.44 Newutche kusseh, quenau wodtauatonkqussúe wonkqueteamowonk, mishont8wau nehtauogut, mukkies weekontamwe queshau en nutôontomukqut.
1.45 Kah wunnánumau noh wanamptog, newutche nish ánutche wutch Godut pish nihyeuash.
1.46 Kah Mary n8wau, nukketeahogkou mishánumau Jehovah.
1.47 Kah nunnashaúonk muskouantam en Godut n8wadchanuaénin.
1.48 Newutche monunneauau uppeissisinitche wuttinnúmoh; newutche, kusseh, na$wutche onk yean wame pometeongash pish nuttéhenukqunash k8nanumit.
1.49 Newutche noh masukkénuk nutinhuk magugish, kah wunnetupanatamwe ne 8wesuonk.
1.50 Kah ummonaneteaonk wutapetunkqunau nag quoshoncheg, wutch pometuonganit onk en pometuonganit.
1.51 Menuhkeusséu nashpe wuhpitté[ni]t, wusseaonkônuh nah pohchuanumúnutche, ut wuttenanatam8onganit wuttahh8óut.
1.52 Penúhteau matikénutcheh wutch wutapappuonganuóut, kah nah wutáshpinuh papeissisinitcheh.
1.53 Wamepwúhheuh kodtupwunutcheh wunnegenash, kah weenauwékinutcheh ummoncheáheuh kukkéeu.
1.54 Aninnumauau wuttinnúmoh Israel, mehquontog ummonaneteáonk.
1.55 Neyane ánomp k8shinónoh, Abraham, kah 8skannemuneoh micheme.
1.56 Kah Mary wutapuónuh papaume nishúoh nepauzáoh, kah qushkeu en nehenwonche wekit.
1.57 Neit Elizabeth ahquompak na ut woh neechadt, kah neechau wunnaumonuh.
1.58 Kah wetatteamungoh kah wadtunkquosoh n8tamwehettit Jehovah wunnahtinoh missi ummonáneteaonk, kah 8weeche muskouanatam8móuh.
1.59 Kah n$nih, shwosuk audtahshikquinogok peyáog quoshquswónat peisses, kah wuttéhenóuh Zacharias, neane neáhenit 8shoh.
1.60 Kah okasoh namp8hamwoh kah n8wau matta nano, qut hennau John.
1.61 Kah wuttinóuh, matta kuttinnonkumóog yeu hennóneau wesuonk.
1.62 Kah ukkéhkinneásuóuh 8shoh ne woh áhunont.
1.63 Kah wehqutum áhhutánsukwhôsimuk, kah wussukhum n8wau, 8wesuonk John: kah monchanatamwog wame.
1.64 Kah wutt8n wohshwéemo teanuk, kah weenan, kah ket8hkau wuttabuttantamaúonk God.
1.65 Kah wabesuonk ahtóog wame quinnuppe apitcheg nahog, kah wame yeush kutt8wongash n8tunkqutash pannuppu wame wadchue ohkeit Judea.
1.66 Kah wame nag nish n8togig, ponumunáoash wuttahh8wóut, n8wàog, tohunne peissesú8 pish yeuoh? kah wunnutcheg Jehovah weetomukup.
1.67 Kah 8shoh Zachariasoh numwaéihtunk wunnetupanatamwe Nashauanitto, kah quosháe missohham, kah n8wau,
1.68 Wunnanitteaj Jehovah um-Manitt8moh Israel, néwutche wunnadtauwáheuh kah uppohqohwhunuh ummissinninnúmoh.
1.69 Kah kutomohkinumunkqun wadchânuwáe askonoh, wekit wuttinnúmoh David.
1.70 Neane an8wop wutch wutt8n ut wunnetupanatamwe ukquoshódtumwaénumoh, uttiyeug áyayeúhpanneg weske kutchissik muttáok.
1.71 Onk woh k8wadchanitteamun wutch wunnutchegan8wóut nummatwomunnonog wame neg sekenenukqueagig.
1.72 Onk woh wutussen monaneteaonk ne quoshomomp k8shinonukuh, kah mehquántamunat 8neetupanatamwe 8n8waonk.
1.73 Ne chekeyeuwaonk uttiyeu chadchekeimup n8shun Abraham.
1.74 woh kittinnumungqun, mahche pohquohwhununog wutch wunnutcheganit nummatwomunnonog, onk woh matta n8wabesue wówussumóun.
1.75 wunneetupanatámwe kah sampweusseae ut anaquabit, wáme nukkésukodtumunnonash, ne adt pomantamog.
1.76 Kah ken peisses pish kuttissowis ukquoshodtumwaenumoh quan[u]nkquapit, newutche pish kenegonshaum wuskesuk Lord, nanashwetamunat ummayash.
1.77 Aninnumauonat wahteauonk uppohquohwhunaonk ummissinninnúmoh, nashpe wutahquoantamauwaonk ummatcheseongash.
1.78 Nashpe ukkitteamonteanitteae monateaonk nummanitt8mun, yeu nashpe, nompoáeu wutche waabe kenadtauwáhukqun.
1.79 Aninnunauónat wequai nahog apinitché pohkenaiyeuút, kah wutonkohtauyeuut nuppoonk, sampwushadtauunat nussetash en ummayut wunnohteaonk.
1.80 Kah peisses monchaetu, kah nano menuhkesu wuttahut, kah áyeu touohkomukqut, yeáan kesukok adt nahtitteadt wuhhogkuh ut Israel.
2.1 ONK n$nih, yeush ut kesukodtash, wuñaumatuonk sohham wutch Cesar Augustus onk woh wame muttaok ompwuhteaog.
2.2 Kah yeu ompeteaonk wuske ayimunah Cyrenius piahquttuk Syria.
2.3 Kah moncheog wame onk woh ompeteaog, nish noh pasuk ut nehenwonche wut8tanit.
2.4 Kah wonk Joseph 8mun wutch Galile, sohham wutch Nazareth en Judea, en wut8tánit David, ne as8wetamuk Bethlehem (newutche noh wutch wekit, kah wuttinneetuonganit David).
2.5 Onk woh ompeteau, weeche Mary quoshodtuae ummittamwosoh, wompequait.
2.6 Onk n$nih, na aphettit, kesukod peyaum8 ne adt woh néechadt.
2.7 Kah neecháu mohtomegheonche, kah 8wishquanuh wutauwosashadt, kah upponuh ahhut assamut horses, newutche matta wamappeog wéetuomut ordnary.
2.8 Kah ne ohkeit nanaushepsuaenuog seepsinwog ohteakonit, wutaskwhounouh uffloksúmouh nukonaeu.
2.9 Kah kusseh wutangelsumoh God uppeyaunnouh, kah wussohsumóonk Lord weenompausu nahog, kah m8cheke wabesuog.
2.10 Kah Angel wuttinuh nahog ahque wabesek, newutche kusseh, kuppaudtauunumw8 Missi wekontamôe wunnaunchem8kaonk ut wame missinninnuhtu.
2.11 Newutché neetu wutch kenaau, yeu kesukok wut8tanit David, wadchanuaenin, noh christ nóh Lord.
2.12 Kah yeu mos kuhkinneasuongan ut kenaau, mos kenamheaumw8 peisses wishquanausu auwosashat, seepsin ut ahhut asamut horses.
2.13 Kah teanuk monacheg kesukquie weech8hutteamutcheg weetapuog Angelsoh tabúttantamauoog God, kah n8waog.
2.14 Sohsumóonk en Godut quanukquapit, Kah ohkeit wunohteaonk, kah kuttamonteanitteaonk en wosketompauttu.
2.15 Kah n$nih, Angelsog monchehettit wutch nahog en kesukquiug: assamoncheg shepsoh hettuog, ontuh en Bethlehem, kah naumutuh yeu aúnak, mahche uttiyeu Jehovah wahteauwáhukquean.
2.16 Kah kenuppe peyaog, kah namehheáog Mary, kah Joseph, kah peisses sepsin ahhut asamut horses.
2.17 Kah nauáhettit, wahteauwaheóneau unn8waonk, uttiyeu ánutup papaume yeu mukkieséhtu.
2.18 Kah nag wame n8togig, monchanatámunáoash yeush anaunchem8kauutche nashpe assamoncheg shepsoh.
2.19 Qut Mary mehquoantamunash wame yeush kutt8wongash, kah 8wéatteanittamunash ut wutthhut.
2.20 Kah assamoncheg shepsog qushkeog, wowussumáog kah tabuttantamauáog Goduh, wutche wame nish n8tamóhetticheh kah naumohetticheh, neyanittup.
2.21 Kah shwosuk nahche audtashikquinukok, onk woh quoshquswau mukkies, 8wesuonk hettamun Jesus, uttiyeu ahe[n]nitup nashpe angel, asquam wompequau8muk ut oontomukqut.
2.22 Kah uppahkeae kesukodtash, neyaunag wunnaumatuonk Moses, peyaum8uk, uppas8óuh ut Jerusalem, magunat en Godut.
2.23 Neansukwhôsik ut wuttinnaumatuonkanit God, nish noh wosketomp wôshwunont óontomukqut, pish hennau wunneetupanatamwe Godut.
2.24 Kah magunat sephausuonk, neyane ne án8womukup wuttinnaumatuongan God, nequtchippissuog turtle wuskuhwhánanáog, asuh nesuog wuskishamesog.
2.25 Kah kusseh na mo wosketomp ut Jerusalem noh as8wesit Simeon, kah noh wosketomp mo sampweusseaen, kah quttianumah Goduh, kah páhtau 8weekontamwáhuwaonk Israel: kah wunneetupanatamwe nashauanit apéhtunkup.
2.26 Kah wahteauwáheon wutch Godut nashpe wunnetupanatamwe nashauanitto; onk woh matta naum8 nupp8onk, ah na nauônkup ut-Christumoh God.
2.27 Kah peyau nashpe nashauanitto uttempleut, kah 8chetuonguh pas8áhettit peisses Jesus, onk woh wuttinheóuh neane wutusseonganit unnaumatuonk.
2.28 Neit wunnemunóuh ukkúhkinâshunáuh kah tabuttantamauau God kah n8wau.
2.29 Lord yeuyeu kuttinánum kittinúm wunohteae monchish, neane kuttinn8waonganit.
2.30 Newutche nuskesukquash naum8m8ash kuppohquóhwuss8waonk.
2.31 Uttiyeu nanashwunnumauadt ut anaquabhettit wame missinninnuog.
2.32 Wequai ne wequai8mhettit Gentilsog, wussohsum8ongan8 kummissinninnumog ut Israel.
2.33 Kah Joseph kah okasoh monchanatamwog yeush uttiyeush anutcheh.
2.34 Kah Simeon 8nánumuh nahog kah unnau Marihoh okasoh, kusseh, yeuoh peisses ponónuh nah, én penushónat, kah omohkenat wonk monaog ut Israel, kah wutch kuhkinneasuonk uttiyeu pish ayeuuhkónittue unnáhettit.
2.35 Nux, kah togkodteg pish paspishau wonk kukketeahogkóunit, onk woh wuttenantam8ongash monat wuttahh8wóut woshwémoash.
2.36 Kah na mo manittowesquau8 Anna wuttàunoh Phanuel wuttribumoh Aser, noh mo nukkóne mahtauntam, weetomop wesukeh nesausuk tahshit kodtumwáe wutche uppeénompaunneat.
2.37 Kah mo sekousquau papaume shwosuk tahshinchage kodtumwáe kah yau: noh matta núkkodtum8 temple, qut wowussumau, nashpe matta metsuongash, kah peantam8ongash nukonáeu, kah kesukodáeu.
2.38 Kah paont neadt hower, yeuoh wonk tabuttantamauau Lord, kah papaume nagum keket8hkauau wame neg natauwompatogig pohquohwhunnituonk, ut Jerusalem.
2.39 Kah mahche ussehettit wame neane wuttenaumatuonk Jehovah, qushkeog en Galile, en nehenwonche wut8tanaóut Nazareth.
2.40 Kah peisses monchaétu, kah nano menuhkesu wunnashauanitt8ut, numwabehtunk waantamóonk, & 8neetupanatam8onk God.
2.41 Kah 8chetuonguh auog Jerusalem nishnoh kodtum8 ut paumukompauwáe mishadtup8onk.
2.42 Kah nabo néese kodtumwohkog, unnogquadchuáog Jerusalem, neane mishadtup8áe usseonganit.
2.43 Kah pakodchehteauhettit kesukodtash, quáshkehettit, peisses Jesus wuttat appu ut Jerusalem, kah Joseph kah okasoh matta wahteauunneau.
2.44 Káh unnantamohettit weetaeu auwóuhwéhtu, moncheog pasuk kesuk, kah wunnátinneawhóuh kenugke wuttinnu[n]kumuh, kah wetatteamunganéhtu.
2.45 Kah matta maskouáhetteg, qushkéog wonk en Jerusalem, kah wunnatinneawhóuh.
2.46 Kah nnih nashikquinogok, wunnamhéouh ut templeut, ápu nôeu kuhk8tomuhteaenutu, n8tauónat nagoh kah nat8tomauónat nagoh.
2.47 Kah wame nág n8tauoncheg, monchanatamwog 8wohtam8ongan8ôut, kah wunnamp8ham8ongan8óash.
2.48 Kah nauáhettit monchanatamwog, kah okasoh wuttogqoh, nunnaumon, tohwutch yeu nehheog? kusseh, k8sh kah nen neuanatamwe kenatinneawhunnumun.
2.49 Kah wuttinuh nahog uttoh kittinne natinnewhunneau? mat k8wahteaumw8 woh nutussen n8sh wutanakausuongash?
2.50 Kah matta 8wahtauóoh nish kutt8wongash, nish anukquehetticheh.
2.51 Kah wómsu weeche nahog, kah peyaog Nazareth, kah wutogk8ompumoh nahog, kah okasoh upponamineash wame yeush kutt8wongash wuttahh8t.
2.52 Kah Jesus nano waantam, kah monchaetu: kah mo womonukqussu wutch Godut, kah wosketompáuttu:
3.1 Kah Tiberius Cesar nabo napanna tahshit kodtumwae kohtass8tam8it, Pontius Pilat piahquttug Judeah, kah Herod Tetrarch ut Galile, kah weematuh Phillip Tetrarch ut Iturea ut wutohtimóneat Trachonitis, kah Lisanias Tetrach ut Abilene.
3.2 Annas kah Caiphas negonne sephausuanúhettit, wuttinn8waonk God peyaum8 Johnut wunnaumonuh Zacharias ut touohkomukqut.
3.3 Kah peyau wame ne wutohtimóin kishke Jordan, kuhk8tomwéhteau aiuskoianatamwe kutchessummuáonk, onk woh matcheseongash ahquoantamunash.
3.4 Neyane wussukwhosik ut '8sukuhwhongane wuttinn8waonganit Esayas quoshodtumwaen, n8wau, Wuttauatonkqussuonk pasuk mishont8adt ut touohkomukqut, nanashwehtam8k ummay Jehovah, ay[i]m8k ummayash sampwiyeuash.
3.5 Nishnoh 8nauôí pish numwohtauun, nishnoh mishadchu kah wadchu pish n8kinnumun, kah waonkagksh pish ayimun sampoi, kah kôshki mayash pish ayimunash m8si,
3.6 Kah wame weyaus pish naum 8wadchanuáonk God.
3.7 Néit wuttinuh monanutcheh nag sohhogig woh kodsumonche, Woi wachékeagsh seséquaéhtu, howan kutánunúkumw8 waj wussémweog wutch musquantam8onk peyayóg?
3.8 Newutche paudtau8k meechummuongash wohwanohtagish aiuskoianatam8onk, kah ahque kutche n8wagk ut kuhhogkaóut, n8shun Abraham, newutche kuttinnonnumw8, God woh wutussen omohkinnumun yeush qussukquanash 8neechaneat Abraham.
3.9 Wonk eyeu páduhkúhkon togkunk wutchuhquom mahtugquash: newutche nish noh mahtug uttiyeu matta paudtauómun8k wunnegen meechummúonk, tummethamun, kah unnohkon n8taut.
3.10 Kah missinninnuog wunnat8tomauóuh n8waog, toh woh nutussenan neit?
3.11 Namp8ham kah wuttinuh, noh neesadchanuk hogk8ongash, aninnumaúonch ne matta ahtauunegeh, kah noh ahtunk meech, ne nan wonk usseitch.
3.12 Neit wonk peyaog Publikanog onk woh kutchessumôog, kah wuttinóuh, Sontimomun toh woh nutussenan?
3.13 Kah wuttinuh nahog, ahque chekée neemunum8k, qut ne ásittumunkup kuhhogkaòut.
3.14 Kah wonk matwoog nat8tomauóuh, n8waog, kah toh woh nutussenan? kah wuttinuh nahog, ahque chekée unnéhuk howan, asuh tahspúnun8k hawan pann8wáe, kah tampantam8k kutunkquatunkanash.
3.15 Kah pahtusséhettit missinninnuog, kah natwontammohettit ut wuttahh8wóut papaume Johnoh, tohneit yeuoh Christ, asuh matta.
3.16 John namp8ham, kah wuttinuh nahog wame, Neen wunnamuhkut kukkutsumunumw8 nippe, qut pasuk ánue missugken onk neen peyau, nummatanumónuh nuhhogkuh ompakussunanónat, noh pish kukkutsomukou nashpe wunnetupanatamwe Náshauanit, kah n8tau.
3.17 Uppauanuhtunk ut wunnutcheganit, kah pish pannuppe pahketeauun ahhut tanuppoghog, kah pish momounum 8wheatumunash en wuthogqunat, qut wussadteamunash wutchikossumunash n8taut matta áuhtán8k.
3.18 Kah m8naash onkatoganash manuhtimont ukkuhk8tomauóh missinninnuh.
3.19 Qut Herod Tetrarch aushkómut nashpe nagum, wutche Herodias wematoh Phillip ummittamwussoh, & wutche wame onkatoganash ummatcheseongash Herod asechish.
3.20 Qut yeu anue onk wame wutussen, kupshagkinau John.
3.21 Onk wame missinninnuog kodchishsumut, onk nnih Jesus wonk kodchishsumut, kah paantog, kesuk wôshwemo.
3.22 Kah wunneetupanatamwe nashauanit wunn8kehtunkquoh muhhogkat nussu, onatuh wuskuhwhunan, kah wádtauatonkqussuonk wutch kesukqut 8m88, n8wom8, ken n8womoneg nunnaumon, ut kuhhogkat n8seketahhit.
3.23 Kah Jesus nagum papaume Shwinchage kodtumwohkom, wanaumonait (ne ananumit) Joseph wunnaumouuh Heli.
3.24 Wunnaumonuh Matthat, wunnaumonuh Levi, noh Melchi, noh Janna, noh Joséph,
3.25 Noh Mattathias, noh Amos, noh Naum, noh Esly, noh Nagge.
3.26 Noh Naath, noh Matthathias, noh Semei, nóh Joseph, noh Juda.[.]
3.27 Noh Joanna, noh Rehsa, noh Zorobabel, noh Salathiel, noh Néri.
3.28 Noh Melchi, noh Addi, noh kosám, noh Elmodam, noh Er.
3.29 Noh Jose, noh Eliezer, noh Jorim, noh Matthat, noh Levi.
3.30 Noh Simeon, noh Judah, noh Joseph, noh Jonan, noh Eliakim.
3.31 Noh Melea, noh Me[n]am, noh Mattatha noh Nathan, noh David.
3.32 Noh Jesse, noh Obed, noh Boaz, noh Salmon, noh Naason.
3.33 Noh Aminanab, noh Aram, noh Ezrom, noh Phares, noh Judah,
3.34 Noh Jakob, noh Isaak, noh Abram, noh Thara, noh Nachor.
3.35 Noh Saruch, noh Ragau, noh Pheleg noh Heber, noh Salath.
3.36 Noh Cainan, noh Arphaxad: noh Shem, noh Noe, noh Lamech.
3.37 Noh Methusala noh Enoch, noh Jared, noh Maleleel, noh Kainan.
3.38 Noh Enos, noh Seth, noh Adam, noh God.
4.1 KAh Jesus nomwabetunkquot wuñeetupanatamwe nashâuánittó, qushkéu wutch Jordan, kah ussowunnuk nashauánitto touohkomuk.
4.2 Yauunchatikqunnu qutchehuk mattannitto kah yeush kesukodtash matta teag meetchu: kah nish mahtshunk, ompetak kodtupp8.
4.3 Kah mattannit wuttinnuh, ken wunnaumonait God, uttash yeu qussuk puttukquanukanúutch.
4.4 Kah Jesus wunnamp8hamauoh, wuttinuh wussukwhosu, wosketompaog matta webé wutche pomantam8 petukqunnunk: qut nashpe nish noh wuttinnowaonk God.
4.5 Kah mattanit neemunont en kussuhkôiyeuut, nohtinau wame ass8tam8ongash muttaôhket, teanuk.
4.6 Kah mattannit wuttinnuh, wame yeu ménuhkesuonk kittinnumauunun, kah wussohsum8ongan8, newutche ne ánumiyimuk, kah howan ánantam nuttinnumauon.
4.7 Newutche wowussuméan, wame pish kuttaiheash
4.8 Kah Jesus wunnamp8hamauoh, kah wuttinuh, nuppushquanit aush mattannit, newutche wussukwhosu, wowussumau Jehovah kummanitt8m. kah noh webe ken8swehtau.
4.9 Kah uppas8oh Jerusalem, kah upponuh ádt nah8sik Temple, & wúttinuh, ken wunnaumonait God, n8kuhteash kuhhog yeu wutch.
4.10 Newutche wussukwhosu, meechumuhkonau wutangelsumoh kenanauwehukqunnaout.
4.11 Kah wunnutcheganoash kutashinukqunash, ishkont wóh toh ut togkushin kusseet qussukquanit.
4.12 Kah Jesus wunnamp8hamau wuttinuh n8wom8, qutchheuhkon Jehovah kummanitt8m.
4.13 Káh mattannit wohkukquoshitteunk wame ukqutchhuwáonk, wutamaehtauoh, ohguhse.
4.14 Kah Jesus qushkeu, nashpé ummenuhkesuonk Nashauanit, en Galile, kah waeenomaonk 8m88, pannuppe wame wutohtimoin quaquinnuppe.
4.15 Kah kuhk8tomwehteau ut Synagogsut wame wadt8anumáhettit.
4.16 Kah peyau Nazareth neadtinnéteup, kah ne woh áseit, petutteau synagogut saboth-dayeu, kah neepau, ogketamunat.
4.17 Kah 8suhkúhwhonk quoshodtumwaen Esayas paudtauón, kah woshwunuk book, namehteau uttóh adt kesusukhumukis.
4.18 Wunnashauanitt8moh Jehovah nutapetunkquoh, newutche nussesequnuk wunaunchem8kaonk kuhk8tomauónat matchekuog: nutann8nat neetskeheónat pohquag wuttahh8óash, kuhk8tomauónat missinóog pohquohwhunónat, kah wutonkwhosue naum8onk wutch pogkenumwog, chipohshonat pàpukéhthausitcheg.
4.19 Kuhk8tomuhkeamuk ukkodtum8m God ne tapeneámuk.
4.20 Kah weyeanumun b8k, kah wonk wuttinumaon nohtompeantogoh, kah nummatappu: kah wuskesuk88ash wame neg noh apitcheg ut Synagog ukkinnompamóuh.
4.21 Kah n8che unnont, yeu kesukok yeu wussukwonk n$nih ut kuttauogk8ôont.
4.22 Kah wame 8wauwonóuh, kah monchanatamwog wunneetupanatamwe kutt8wongash nish wâm8kish wutt8nut, kah n8waog, sun yeuoh matta Joseph wuñaumonuh.
4.23 Kah wuttinuh, wunnamuhkut kutussumw8 yeu nupówaonk, ponaskehtuaenin, neetskeh kuhhog, uttoh antamógkup nnih ut Capernaum, yeu wonk ussish yeuut kutohtimó[i]n.
4.24 Kah n8wau, wunnamuhkut kuttiñonnumw8, wanne howan quoshodtumwaen tapeneauau nehenwonche wutohket.
4.25 Qut kittinnonnumw8, wunnamuhkuteyeug, monaog sekousquaog apuog[?]ut Israel nomontog Elias, kesuk kobhausik nishwe kodtumwae, kah nequtta tahsuog nepauzsaog, mahshe mahshagquohk pannuppe wame wutohtimóneat:
4.26 Qut Elias matta wanumuhqutte an8nuh, qut en Sarepta wut Sidon, en mittamwussis sekousquaup.
4.27 Kah monaog wutchek8og ut Israel pamontog Elizeus quoshodtumwaen, kah wanne howan pakheoun, webe Naaman wus-syrian.
4.28 Kah wame neg apitcheg Synagogut; yeush n8tamwehettit, numwae musquanatamwog.
4.29 Kah neepóog kah ukkukittáshimuneáuh wutche keihtotanat, kah sagkómpanóuh en wussáuhkooúut (uttoh ukkeihtotaneau adt ayimukup) onk woh wuttittupúhkonauh
4.30 Qut nagum panupwushadt nahoh, monchu.
4.31 Kah womsu en Kapernaum, keihtotan ut Galile, kah ukkuhk8tomóuh Sabboth dayeu.
4.32 Kah chepshaontamwog ukkuhk8tomuhteáonk, newutche ukkutt8wonk menuhki.
4.33 Kah ut Synagogut na wosketomp wutapen, noh apetunkquit wunnashauonk nishkeneungque mattannit, kah mishont8wau mishe wodtauatonkqussuonk.
4.34 N8wau, ahqhinnean, toh kittinhennumun, ken Jesus ut Nazareth? kuppeam kuppaguasunnanónut? k8wáhush huwan ken, 8neetupanatam8moh God.
4.35 Kah Jesus wutaushkomuh, n8wau, netahshúash, kah sohwhéhtau, kah mattanit annuhteadt ut nôeu, wussohwéhtauoh, kah matta 8woskheuh.
4.36 Kah wame chepsháog, kah ken8nittúog, n8wáog, chagua yeu kutt8wonk? newutche nashpe missugken8wonk, kah menuhkesuonk ken8nau nishkeneungwe nashauanitt8h, kah sohhamwog.
4.37 Kah waeénomáonk sohhamom8 nishnoh ayeuonganit wutohtimoneat quinnuppu.
4.38 Kah neepau wutch Synagogut, kah petutteau Simon weekit, kah Simon ummittumwussoh okasoh, mishuwesaushau, kah wunnanumpassumóuh wutche neh.
4.39 Kah wunnepauéhtauôh, kah aushkomau wesaúshaonguh, kah wunnunkonuh, kah teanuk omohkeu kah wuttininúmuhkauau wuhhogkuh.
4.40 Onk wàyont, wame nish noh howan ummahchenon, m8cheke unninneaongash uppas8óuh, kah upponamauoh wunnutchegash nish noh pasuk8, kah neetskeheuh.
4.41 Kah mattannitt8og sohhamwog wutche monánutcheh, mishontowáog, kah n8wáog, ken Christ wunnaumonuh God, kah aushkomont, matta wuttinánumuh ket8hkunk, newutche wahteauog noh Christ.
4.42 Kah mohtompog, monchu, kah au touohkomuk, kah missinninnúog wunnatinneawh[ô]uh, kah uppeyaonóuh, kah uppaheóuh, onk woh matta wunnukonóuh.
4.43 Kah wuttinuh, mos nukkuhk8tomwehteam wuttas8tamóonk God, en onkatoganish otanash, newutche newajeh an8sumuk.
4.44 Kah ukkuhk8tomwéhteau ut Synagogsut Galile.
5.1 ONk n$nih, mohsohquehtauwahettit n8tamunat wuttinn8wáonk God, neepau kishke nippissepáguot Genesareth.
5.2 Kah naum neenash kuht8nogwash kéhchepam, qut n8tamogquáenúog káchéog, kah kutchessumáog wuthashabp8oh.
5.3 Kah petutteau pasuk kuht8nog, ne Simon ohtunk, kah 8wéhquetumau, kuttinnumunat wutch kishke nunohkomuk, kah nummatappu kah kuhk8tomauau missinninnuh wutch kuht8nogqut.
5.4 Kah mahche ket8hkont, unnau Simonuh, unnohhush ut m8nôag, kah wussishan8k kuthashabp8óog, wutche namohsog.
5.5 Kah Simon wunnamp8hamau wuttinuh, nussontimom, num̃enuhkanakausimun wompane, kah matteag nukquttahham8mun, qut ne an8waan n8sishan hashabp.
5.6 Kah mahche ne ussehettit, m8chekuhwhôoh namohsoh, kah hashabp pokshau.
5.7 Kah wówhótinnumauwáog weechaiyeuthettiche nag ápitcheg onkatog kuht8nogqut, woh peyaog kah wuttannumunk8oh, kah peyaog, kah numwameechumehte[á]og neeswe kuht8nogwash, onk kodquttauwaéog.
5.8 Simon Peter nag, kepshau Jesus[]ut ukkuttukqut, n8wau, amaéihtah, newutche nummatchetupanatamwéenúh, woi Lord.
5.9 Newutche chepshau, & wame ne weechaiyeumukq[n]tche, wutche n8tamogquáonk ne paudtahwhahetticheh.
5.10 Kah netatup wonk James kah John, wunnaumonuh Zebede, neh chachaubenummoadttéhetticheh Simon. Kah Jesus unnau Simon, ahque wabesish, yeuwutche onk yean ongkoue, pish kutáhch8weh wosketompáog.
5.11 Kah paudtauwéhettit ukkuht8nogk8ash nunóhkomuk, wunnukkodtumunneau wame, kah wutasukauóuh.
5.12 Onk n$nih ápit 8tanat, kusseh, wosketomp u[n]kwutchek8, nauont Jesusoh, penushadtâu wuskesuk, kah wunnanampassumoh, n8nau, Lord, unnantaman woh kuppahkheh.
5.13 Kah summagun[u]m wunnutcheg ummussinuh, n8wau, nuttenantamun, kuppahkhesh. Kah teanuk wutchek wutamaehtauoh.
5.14 Kah ummeechumehkonuh matta howane wuttinnònat, qut monchish, naiteteash kuhhog sephausuenúut, kah magish newutche kuppáhkhitteaonk, neanan8teamop Moses, wutche wauwaonat nagoh.
5.15 Qut nano m8cheke waenomáonk n8tunkquadt, kah muttaánukeg môeu peyaog n8tamunat, kah neetskeheonat wunn8chumwesuongash, nashpe nagum.
5.16 Kah nusishau en touohkomuk, kah peantam.
5.17 Kah n$nih ne kesukok kuhk8tomuhteadt, Pharisesog, kah kuhk8tomuhteacheg ennaumatuonk noh kishke[]appuog, neg wagig nishnoh otan Galile, kah Judea, kah Jerusalem, kah ummenuhkesuonk Jehovah, ne ohteau nah wunneetskeheonat.
5.18 Kah kusseh, wosketompaog pas8óog wosketompuh nashpe appinneat, nanunkqsu: kah natinnehamwog toh woh ayn pas8wáhettit, kah ponáhettit anaquabenit.
5.19 Kah matta namehteauhetteg toh woh án pas8wahettit, newutche muttaanukeg: áuog woskechekómuk, kah uppinnompaginouh pannuppe uppuhquosinit, nashpe wutappin ut nasháuwe, anaquabit Jesus.
5.20 Kah nag wunnamptam8onk wuttinuh wosketomp, kummatcheseongash kutahquontamut.
5.21 Kah Scribsog & Pharisesog n8che ken8nittuog n8waog, howan yeuoh keket8kontog blasphemaongash? howan woh ahquontog matcheseongash weebe God nussu.
5.22 Qut Jesus wahteunk wuttenantam8ongan8 wunamp8hamau, wuttinuh, tohwutch ken8nitteóg kuttah8wout.
5.23 Uttiyeu anukumok n8wonat, kummatcheseongash kutahquontamont, asuh n8wonat, omkish kah pomushash.
5.24 Qut onk woh k8wahteomw8: wosketomp wunnaumonuh ohtoou menuhkesuonk yeu muttaohket ahquontamunat matcheseongash, (unnau noh nonkussinutche) kuttinush, omkish, kah nemunush kutapin, káh aush kekit.
5.25 Kah teanuk omohkeu ut anaquabhettit nagoh, kah nemunum ne apsuk, kah monchu nehenwonchu wekit tabuttantumauau Goduh.
5.26 Kah wame chepshaog, & sohsum8onaog Goduh, kah numwabetunkquog wabesuonk, n8waog, nunnaumumun penowamaniss8wongash ne kesukok.
5.27 Kah mahche yeush n$nag, sohham kah naau Publikanoh ussowesu Levi, nummatapu uttoh adt áttumunuk ompwunnittuonk, kah wuttinuh, asuhkah.
5.28 Kah wunnukodtumunash wame, neepau, kah wutasukauoh.
5.29 Kah Levi ummishadtupheuh nehenwonche wekit: káh na mo monaog Publikanog, kah onkatogig noh weetappumoncheg.
5.30 Qut Scribesog kah P[o]arisesog m8m8squenaog ukkodnetuhtaenumoh, n8waog, tohwutch weepmóg kah weetsippumomog weeche Publikanog kah matcheseaenuog.
5.31 Kah Jesus wunnamp8hamau wuttinuh neg m[à]sussitcheg matta quenahuk8og ponaskehtuaenuh, qut nag mahchinacheg.
5.32 Matta n8che peyoh weekomonat sampwe ussecheg, qut matcheseaenuog aiuskoiantamunat
5.33 Kah nag wuttinouh, tohwutch ukkodnetuhtaenumoh John nohnompu matmeetsineg, kah ayimwog peantam8ongash, kah netatup ukkodnetuhktaenúmoh Pharisesog, qut kutaiheog meetsuog kah wuttattamwog.
5.34 Qut wuttinuh, woh kutayeuomw8 mukiog wesseentamwaenue ayeuonganit matta meetsenaout, wesseentamwaenin ash wéetomónt.
5.35 Qut kesukodtásh pish peyàum8ash wesseentamwaenúh amaunumauut, kah neit pish mat meetseog yeush ut kesukodtash.
5.36 Kah wonk ukken8nuh kukkinneasuonk, matta howan ponam8 wushkonak nukkonhogk8unit: ne usseit, neit wuskéi ayim88 neekshaadt, kah kodchuhkoi wuskei, matta wunnaiyeumun8 nukkonewhiit.
5.37 Kah matta howan ponam8 wusku wine nukkonishquadt, ne usseit, wusku wine s8kquhkom nukkonishq, kah quoushau, kah wishquash matchehteauunash.
5.38 Qut wuske wine ponamun wuskeishquádt, kah neéswe woh wodchanumunash.
5.39 Wanne howan wonk wuttattam8g nukkonne, teanuk kodtantam wuskei: newutche n8wau nukkone anue an wunnegik.
6.1 ONk n$nih, nahohtóeu Sabath dayik mahche weske, pannupwushau eahchimineahtukonash, kah ukkodnetuhtauaéneumoh pahpasinumwog missunkquaminneash, kah uppauuhquanumunáoash, kah ummechinaoash.
6.2 Kah nawhutche Pharisesog wuttinóuh, toh wutch usséog ne woh matta as[e]umuk ut Sabath daysut?
6.3 Kah Jesus wunnamp8hamauoh nahog, n8wau, asquam kutogketam8mw8 ne áseip David, aquompak nehnwonche kodtupwit, kah nag weechayeumóhpanneg.
6.4 Uttôh áne petutteap wekit God, kah nemunumup, kah metseup kuhkinneasue petukqunnunk, kah wuttinnumauon náhoh wechayeumukqutche, uttiyeu matta woh mechittekup, qut webe sephausuenúog nusseu.
6.5 Kah wuttinuh, wosketomp wunnaumonuh piahquttum wonk ut Sabath dayut.
6.6 Onk n$nih wonkanat Sabath dayik, petutteau Synagogut, kah kuhk8tomuhteau, kah na mo wosketomp wuttinohkau keshattau.
6.7 Kah Scribsog kah Pharisesog wutaskwhôuh, tohneit woh keteáhouau ut Sabath dayut, onk woh namehteauog wuttitashpunnunnaongan8.
6.8 Qut 8wahteauun wuttenantam8ongan8, kah wuttinnuh wosketompuh keshotag wunnutcheg, omohkish, kah neepaush nôeu, kah omohkeu kah nepau.
6.9 Neit Jesus wuttinuh nahog, pasuk kenat8tomauonumw8, unnaumatin wunnésin Sabath dayeu, asuh matchesin? wadchanumun pomantamóonk, asuh paguanin?
6.10 Kah papamuhquáit wame, wuttinuh wosketompuh, summagunish kenutcheg, kah wutussen, kah wunnutcheg netskehteauunáh neyane onkatunk.
6.11 Kah nag numwáehtunkquog kogkeáonk, kah ken8nittúog uttoh woh áneáhettit Jesusoh.
6.12 Onk n$nih, yeush kesukodtash, sohham en wadchuut peantamauau Goduh.
6.13 Kah mohtom[p]og8wehkomuh ukkodnetuhtaénumoh, kah nah wutch, pepenaau nabonesuoh, uttiyeug wonk as8wesitcheg Apostles:
6.14 Simon (noh wonk áhenit Peter) kah Andrew wematuh, James kah John, Philip, kah Bartholomew.
6.15 Matthew, kah Thomas, James wunnaumonuh Alpheus, kah Simon ussowesu Zelotes.
6.16 Kah Judas wematoh James, kah Judas Iskariot noh wunass8m8waénin.
6.17 Kah w8msu weeche nahog, kah nepau mukoshquttaut, kah muttaán8og missinninnúog wutche wame Judea kah Jerusalem, kah wutche kishke kehtahanit wutch Tyre kah Sidon, uttiyeug nonche n8tauoncheg, onk woh netskeheáog wutch ummatchenaongan8ash.
6.18 Kah nag wadtaméhukqutcheg nishkeneungque mattannitt8: kah netskeheóog.
6.19 Kah wame muttaanukeg ukkodmussinóuh, newutche noh sohham88 ummenuhkesuonk, kah wunnetskeheuh wame.
6.20 Kah spunnum wuskesukquosh ut wut[-]disciplesumut, kah n8wau, k8nanumitteamw8 kottumungeyeuwagksh, newutche kenaau kutahtomw8 wuttass8tamóonk God.
6.21 K8nanumitteamw8 eyeu kodtupwéagksh, newutche pish k8wamepumw8, k8nanumitteamw8 eyeu mauagsh: newutche pish kutahánumw8.
6.22 K8nanumitteamw8 sekeneunkqueagsh wosketompaog, kah chippinnukquean wutch adtashaihettit, kah kehkomukquean, kah pogketamwehettit k8wesuonk, neyane matcheseaen, newutche wosketomp wunnaumonuh.
6.23 Wekontam8k ne kesukok, kah quaquesháe muskouanatam8k newutche kusseh, kutonkquatunkan8 missi kesukqut: newutche neanheáhettit 8sh8oh quoshodtumwaenuoh.
6.24 Qut missi kutonkapunaongan8 kenaau wen[a]ékeógish: newutche kummàhche attumunumumw8 k8wekontam8ongan8.
6.25 Missi kutonkapunnaongan8 kenaau mamiskhikqueógish, newutche pish kukkodtupumw8: missi kutonkapunnaongan8 kenaau hahaneógish yeuyeu; newutche pish keneuanatamumw8 kah kummaumw8.
6.26 Missi kutonkapunnaongan8 wame missinninnúog waeenómukquéaog, newutche ne wuttinheonaoh pann8wáe quoshodtumwaenuoh.
6.27 Qut kuttinonnumw8 n8tiéógish, womon8k kummatwóm8ôog, wunnesehtok sekeneunkqueogig.
6.28 Wunnanum8k nag mamatchenukqueogig, kah peantamwansheuk nagoh jishanumwe onkapunnanukqueogig.
6.29 Kah annehtohukquean yôáe, onkatuk wonk togkodtaj: kah noh neemunumunkquean kuppetwoshqashaonk, ahque queihtus kuthogk8wonk.
6.30 Aninnumau nish noh pasuk ne wequttumungquean: kah nemunumungquean kummaumachih, ahque wonk wehquetumah.
6.31 Ne anantamog kittinhukqunnaóont, ne wonk kenaau unneheuk.
6.32 Newutche womonog nag womonukqueogig, ne toh unne wunnegen? newutche matcheseaenuog womonaog yeuh womonukquehettiche.
6.33 Kah wuñeneheog nag wanenehukqueogig, ne toh unnewunnegen? newutche matcheseaenuog ne wutussenéau.
6.34 Kah namohkaeihéog nagoh, woh âadtuhkonkqueogig, ne toh hen wunnegen? newutche matcheseaenuog namohkeiheaog matcheseaeneuh, woh wutteasheu wonk attumunumunneau.
6.35 Qut womon8k kummatwóm8ôog, kah wunnesek kah namohkaeihuágk, matta natáuwompattám8unat ne teag wónk: kah kutonkquatunkan8 pish missi, kah pish kenaau wunneechanoh qununkquapit newutche noh kitteamonteanumau matta tabattantamunégeh, kah matchet8oh.
6.36 Newutche monanetegk, neyane k8shw8 wonk monaneteadt.
6.37 Ahque wussum8k, kah mátta pish k8sumitteomw8: ahqué toh spunohteagk, kah pish matta toh kuttispunánitteamw8: ahquoantamau, kah pish kutahquoantamonteamw8.
6.38 Mag8k, kah pish kittinnumonteaneau wunnéquttuhwôsu, chetonôsu, chetôuhkausu, káh pomponumeechumeu pish ne kittinne aninnumontean ut kuhpannogonit, newutche ne quadhosean pish kukquth8kqun wonk.
6.39 Kah kuhkinneasuonganit wuttit ken8nuh pogkeñum woh sunsogkompagunau pogkenumwoh? sun woh mat neeswe petsho8og pohsohtheganit?
6.40 Kodnetuhtaenin matta anehkauwoou wussontimomoh: qut nish noh pasuk pannuppe wunnetuk, pish yáneyeu8 wussontimomoh.
6.41 Kah tohwhutch kuhkinneaman puppissi: kemat wuskesukqut, qut matta k8wauoh mishuhtugk nehenwonche kuskesukqut?
6.42 Asuh toh woh kuttinne unnon kemat nemat, amaunumutti puppissi kuskesukqut, matta ken naum8an mishittaohtugk nehenwonche ne kuskesukqut? kuteiantekeioh! negonne pogkétash mishittaohtugk wutch nehenwonch kuskesukqut, neit pish kuppahke naum amaunumunat puppissi wutch kemat wuskesukqut.
6.43 Newutche wunnegen mahtugk, matta woh wutchekininn8 mattummechum: asuh matchit mahtugk matta wutchekeninn8[-]wunnummechum.
6.44 Newutch nish noh mahtugk wautauun nashpe nehenwonche ummechummuonk, newutche asinnekousit, wosketompaog matta wuttauuñeauóog figsash: asuh wutche kôusit matta wuttauunneauôoh wenominneásh.
6.45 Wunnetou wosketomp wutch wunne nompakou wuttahut, wutch sohham8m8 ne wanégik, kah matchetou wosketomp wutch matche nompakou wuttahut, sohhám8m8 ne machuk: newutche, wutch monatut wuttahut, wutt8n yeum8.
6.46 Kah tohwaj usseok Lord Lord, qut matta kutusseumw8 nish an8waonish?
6.47 Nish noh howan paauónuk8h, kah n8tog nuttinn8waongash, kah nish usseit, kukkuhk8tomauonumw8 howane ya[n]eunkqusitche.
6.48 Noh ogqunneunkqussu wosketomp wekitteadt, kah qunnonteadt, kah quenohtauun qussukquanit: kah tomogkog, kusséhtanup menuhke ayeukontam wetu, qut matta mamonchemun8h: newutche quenohtauunap qussukquanit.
6.49 Qut noh n8tog qut matta wutussein, ogqunneunkqussu wosketompaut adtañikitteadt ohkéit, wanne quenohtan8g: ne[]kus, sehtanup manuhke ayeukontuk, kah teanuk penushau, kah woskehteauonk ne wetu missi.
7.1 Kah mahche n8wadt wame wussuwongash, wunn8tamm8ongan8 missiñinnuog, peyau Kapernaum.
7.2 Kah pasuk noqutpasuk8it wuttinnumóh, neh womónoncheh, mahchenauoh, kah nahen nupp8.
7.3 Kah n8tamonont Jesusoh, án8nau nanánuánutcheh Jewsoh, wunnanampasumónaóont woh uppeyonat kah wunnetskeheonat wuttinneumoh.
7.4 Kah páauonéhéttit Jesusoh, ummenuhke nanampassumóuh, n8waog, noh wutápenumun, noh woh yeu ánhit.
7.5 Newutche wômontam nutohtimóin, kah nutáyimunkqun Synagog.
7.6 Neit Jesus nah 8weechâúh, neit ash nó8sukom8k wetu, noqut pasúk8it an8nau wetompuh, wuttinóuh, Lord, ahque wuttameh kuhhog, newutche matta nuttápenum8 kuppetukonat agwe neekit.
7.7 Newutche wonk matta nuttenantamop nuttápenumun kuppeyáonúnat, qut n8wash kutt8wonk, kah nuttinneum woh neetskesu.
7.8 Newutche nen wonk wosketomp nutagweap nanánuwaonk: nutagwe apéhtunk nutayeuwehteomuk, kah pasuk nuttin monch kah monchu, onkatog peyaush kah peyau, kah nuttinninneum yeu ushish, kah wutussen.
7.9 Jesus n8tog yeush, ummonchánumoh, kah quinnuppekompau, kah unnáu missinninnúh neh asukongqutcheh, kuttinnonnumw8, matta nummiskom8h ne nukukqun wunnamptamowonk, matta ut Israel.
7.10 Kah nag an8nuttuppanneg, quashkehettit en wetuómut nameheáog wuttinneumuneuh netskesu noh máhchinop.
7.11 Kah n$nih na nompunk, petutteau otanát ussowetamun Naim, kah monaoh ukkodnetuhtaeneumoh wechóg, kah monaoh missinninnúh.
7.12 Kah pas8sukog otanáe squoant, kusseh, na mo nupp8 wutch sohh8wunon, wunnukquettegheonoh okasoh, kah noh sekousquau, kah noh sekousquau, kah monaóg missinninnúog ne otanat 8wechaiyeumóuh.
7.13 Kah Lord nauont, ukkitteamonteanumoh, kah wuttinuh, ahque maush.
7.14 Kah peyau, kah mussinum puhpukshog (kah nag kononcheg chepekompáog) kah n8wau, wúsken kuttinsh, omohkish.
7.15 Kah noh napuk, nummatappu, kah n8che keket8hkôu: kah wuttinnumáunuh okasoh.
7.16 Kah wabesuonk wunúhkukaúoh wame, kah waussumáog Goduh, n8waog, mishe quoshodtumwaen waápeu kenugke kenawun[.] kah God natauwáheau ummissinninneumoh.
7.17 Kah yeu waenomáonk pannupshaum8 wame Judea; kah pannuppu wame wutohtimoneat quinnuppu.
7.18 Kah ukkodnetuhtaeneumoh John wuttukqunash wame yeush.
7.19 Kah John wehkomont nesuoh ukkodnetuhtaéneumoh, wután8nuh nahoh en Jesusut, n8waog, ken noh woh paont, asuh nutáskauwompamomun onkatuk?
7.20 Wosketompaog paauonáhettit, n8waog, John kutchessum8waenin, nutan8nukqun en kuhhogkat, n8wau, ken noh woh paont, asuh nutáshkauwompamómun onkatuk?
7.21 Kah ne hour, netskehéau monaoh wunn8chumwesuongan8, kah weesaushaonguh, kah matche nashauaonguh, kah monáoh pogkennumwoh wunnámheouh.
7.22 Neit Jesus wunnamp8hamâuoh, wuttinuh, monchek, kah unnok John nish naumógish, kah n8tamógish, pohkennumwog naumwog, kukquinukqshoncheg pomusháog, wachequtcheg pahkheóog, kogkobsoncheg n8tamwog nupwog ómohkinoog, wunaunchem8káonk kuhk8tomauun matcheku.
7.23 Kah wunnanumau noh, matta togkussittassum8woneg.
7.24 Kah neh an8nonche John amaéhettit, n8che kekt8hkauont missinninneúh papaume John; sohhamóg en touohkomuk teaguas kenaunche naumumwóus? wekinaskq nanámanúhtog waban?
7.25 Qut suhhamóg, teag naunche naumógus? wosketomp hogk8 nohki hogk8onk? kusseh, nag wánhogk8unácheg, kah wánepomontogig nag appuog ketass8timwog wekuwóut.
7.26 Qut teaguas kenaunche naumumwóus? quoshodtumwaen? nux, kuttinnonnumw8, kah m8cheke onk noh quoshodtumwaen.
7.27 Yeuoh noh wôsukuhwhôsit, kusseh, nutann8n nutann8naeneum ut anaquabean noh quagwoshwetunkquean kummay ut anaquabean.
7.28 Newutche kittinnonnumw8, kenugke yeug adt nekitcheg mittamwussissit, mátta ánue missugken8 quoshodtumwaen onk noh John kutchessum̃uáenin. qut noh peississit ut wutass8tam8onganit God, noh ánué missugken onk nagum,
7.29 Kah wame missinninnuog neg n8tauoncheg, kah publikanog, sampweogquanumáog Goduh, kodchessumit nashpe ukkutchissumowaónk John.
7.30 Qut Phárisesog kah anaumátitcheg pogketamwog ukken8nuwaonk God nehenwonche wuhhogkaóut, matta kutsum8naóont nashpe nagum.
7.31 Kah Lord n8wau, uttoh woh nutogqheoneau wosketompáog yeuut pometuonganit, asuh toh ogqunneunkqussuog?
7.32 Ogqunneunkqussuog mukkiesit, aphettit adt kodtauwompasimuk, wehquttehettit, kah an8wahettit, kuppuhpequanshinumun, kah matta kupumukkomw8 kummauunnitteauánshinumun, kah matta kummauómw8.
7.33 Newutche John kutchessumuwaenin peyop, mát meech8p petukqunneg, asuh matta wuttattam8p winé, kah kussimw8, appehtunk mattannitt8h.
7.34 Wunnaumonuh wosketomp peyau, meetsu & wuttattam, kah kussimw8, kusseh, ûhquodtamwaénin, kah weksippamwaénin wine, 8wetompainneuh Publikanoh, kah matcheseaénúh.
7.35 Qut waantamóónk sampw[e]ogquanumau nashpe wame wunnechanoh.
7.36 Kah pasuk Pharise ukkodtantamauoh 8wehpumukqunat, kah petutteau Pharise wekit, kah nummatappu meetsu.
7.37 Kah kusseh mittamwossis otanat, matcheseaenin, wahteunk Jesus nummatappu ut meetsiñeat wékit Pharise, paudtau alabastare boxe pummee.
7.38 Kah népau ut wusseetut, ut uppisquanit, mau, kah n8che kutchessittunkqut wussetash nashpe wussippequash, kah nash wutchishkhamunash nashpé ummesunk, kah wutchipwodtamunkquoh wussetash, kah wussissequnnumunash nashpe pummee.
7.39 Neit Pharise, noh wehkomomp, nag, kutt8 ut wuhhogkat, n8wau, yeuoh wosketomp quoshódtumwaen[u]it, woh wahheau howan, kah uttóh áne mittamwussissuut, n[e]h masunukqutche, newutche noh matcheseaenin.
7.40 Kah Jesus wunnamp8hamau, wuttinuh, Symon, ne teaguash kuttinsh, kah n8wau, nussóntimom ket8kash.
7.41 Pasuk n8namontuhquohh8waenin nes8oh n8namontuhquohwau, pasuk n8namontuquohw8 napanna tahshe pasuk8e ompskot, onkatuk napanna tahshinchag.
7.42 Kah mat teag ôadtehteahetteg, nanouwe wutahquoantamauóh néeswe, newutche missohhameh, uttiyeuwoh an m8cheke womonont.
7.43 Symon wunnamp8hamau kah wuttinuh, nuttenantam noh m8cheke ahquontamauut kah wuttinuh k8nomwam.
7.44 Kah quinnuppu én mittamwussissut, unnau Simonoh, kenau yeuoh mittamwossis? nuppetutteam kekit, matta kittinnumaiyeuh nippe wutche nussetash, qut noh kutchessittau nussetash nashpe wussippeguash, kah chikhausuwohtau nashpe ummesunk.
7.45 Matta kutchipwutt8napeh, qut yeuoh mittamwossis, nateoh petutteaon, matta ahque chipwodtam8 nussetash.
7.46 Matta kussissequnum8 nuppuhkuk pummee, qut yeuoh mittamwossis seséqunnum nussetash pummee.
7.47 Newutche kuttinsh, ummatcheseongash, nish monatash, ahquontamauonash, newutche m8cheke womoausuau; qut noh ohguhse ahquoantamauit, noh ohguhse womausuau.
7.48 Kah wuttinuh, kummatcheseongash kutahquoantamo[n]t.
7.49 Káh nag weetapemonch[e]g ut meetsinneat, n8che n8wahettit ut wuhhogkaout, howan yeuoh ahquoantog wonk matcheseongash.
7.50 Kàh unnau mittumwossissuh, k8namptam8onk k8wadchanuk: monchish wunnohteash.
8.1 Onk n$nih, ompetak pannupwushau nishnoh otan, kah otanaem, kohk8tomwehteadt[.], kah nahtittead 8naunchem8kaonk wutass8tamóonk God: kah nabonesuog 8wechaiyeumauh.
8.2 Kah nawhutche mittamwussissog, neg netskehettuppanneg mátche nashauonguh, kah n8chumwesuongash: Mary ussowesu Magdalene sohwehtunk nesausuk tasuoh mattannitt8h.
8.3 Kah Joanna ummittamwusoh Chuza, uppiahqutumweneuh Herod, kah Susanna, kah monaog onkatoganeg neh anumunkupoh nawhutche 8wenaetuongan8.
8.4 Kah monaog missinninnuog môaéhettit kah uppeyaonouh wutche nish$noh otan, ukken8nuh ut kuhkinneasuonganit.
8.5 Ohketeaen sohham ohteakonat 8skannemuneash: kah ahketeadt, nawhutche pogkishinash kishke mayut, kah tattashkuhkomuneash, kah puppinshasog mamahchekesukqut ummahchepwunnaoash.
8.6 Kah nawhutche pogkishinneash qusukquanehtu, kah quenau songkuk, upp8htaash, newutche quenahuk8m8 wuttogki.
8.7 Kah nawhutche pogkishinneash asinnekóussehtu, & asinnekóussog kenugke sontuog, kah nupwoshquaash.
8.8 Kah onkatogish pogkisineash wuonohteaóuut, kah sonkinash, kah wutchegen meechum nequt pasuk8e tohshee, kah yeush an8wadt, mishont8wau, noh wohtauogkut woh wunn8tamunat, n8taj.
8.9 Kah ukkodnetuhtaenumoh wunnat8tomungquoh n8waog, toh nauwuttam88 yeu kuhkinneasuonk.
8.10 Kah n8wau kittinnumonteaneau wahteauunat wunnupp8aongash wuttahs8tamoonk God: qut onkatogig nashpe kuhkineasuongash, ne naumohettit matta woh wunnaum8unneau, kah n8tamohettit matta woh wohtamóog,
8.11 Kah ne kuhkinneasuónk yeu, wuskannem, ne wuttinnowaonk God.
8.12 Yeug kehchummayog, nag n8togig: neit peyau mattannit, kah amaunum wuttinn8waonk wutch wuttahh8wout, ishkont woh wunnamptamwog, kah woh wadchanóog.
8.13 Nag qussukquanit, nag n8tamohettit, wekontamwae attumunumwog wuttinnowaonk kah neg matta wadchaubukeog: neg oggussese wanamptogig, kah qutchehuwaonganu8g, penushaog.
8.14 Kah yeug pogsukek asinnekoussehtu, nag n8tamwehettit, sohhamwog, kah nupwoshquóog nashpe wuttamantam8ongash, & wenaehtuongash, kah wekontam8ongash yeu ut pomantam8onganit, kah matta wutchekininn8 mechum an8htauut.
8.15 Qut noh wunohteaouut, nag anomut sampwe kah wunne metah, n8tamwehettit wuttinnowaonk, 8wadchanumunneau, kah wutchegen mechumeuonk nashpe manunnissuónk.
8.16 Wanne howan nashqussuk wequananteg, upputaguhhum8un nashpe wisq, asuh upponam8un agwe apinneat: qut upponamun wequananteg ahhohtag, onk neg petutteacheg woh naumwog wequai.
8.17 Newutche monteag kemein8, ne woh mat wahteau wahuwomuk: asuh mon teag adtahtôsinn8, ne woh mo wahteau8muk, kah n8tunkquodtinn8g.
8.18 Newutche ahqueteau8k uttóh an n8tamog: newutche howan ohtunk: noh pish aninnumauon: kah howa mat áhtau8g, pish amaunumauun ne anantog nutahtauun.
8.19 Neit peyâoh okasoh kah wematoh, káh matta uppas8sukauouh newutche tahsuhkomun.
8.20 Onk unnonap nag ne an8wáhettit, kokas kah kematog poquadchit neepoog kodtantamwog kenogqunnaoont.
8.21 Kah wunnamp8hamau, kah wuttinuh, nokas kah nematog yeug n8togik wuttinn8waonk God kah asecheg.
8.22 Onk n$nih kesukodaeu, petutteau kuht8nog weeche ukkodnetuhtaenumoh, kah nah wuttinuh, qushkodteadtuh ne ogkomut nippissepaguot, kah kuttinn8nuog.
8.23 Qut ko[d]hammohettit, koueu, & pauduttashin ut nippissepaguoh, kah numwabausháog, kah nukquadtit apuog.
8.24 Kah uppeyaonouh, kah wutt8kinouh, n8waog nussontimom nukquttóemun, neit omohkeu, kah aushkomau wabanoh kah mishontuk8 nippe: kah ohquoantuk8, kah auwepin.
8.25 Kah nah wuttinuh, uttiyéu k8namptam8óngan8? kah nág wabesehéttit, monchanatamwog, hettuog, howae yeuoh wosketomp? newutche ken8nau wabanoh, kah nippe, kah nag wunn8swetauóuh.
8.26 Kah peyaog wutóhtuóut Gadarensog, ne piuhsukeyeu8 Galile.
8.27 Kah sohhog en ohkeit, wunnogskauoh wutch otanat, wosketomp noh [á]pehtunkqut mattannitt8 sepe: kah matta wuthogk8uneu, asuh apu wetuômut, qut wenohkehtu.
8.28 Nauont Jesusoh, mishont8wau, kah penushau ut anaquabenit, kah mishont8wae n8wau, toh kittinnompomsh, Jesus ken wunnoumonuh God qu[a]nunkquapit? k8wehquetumaush áhque onkapunaneh.
8.29 (Newutché ken8nop nishkeneungque nashauónk wussohwéhtauónat wosketompuh, newutche m8chekut nompe wutohqunuh, kah noh mo wewepappissu nashpe mouhshagquohtogwosh kenekontapesuongash: kah uppapaskukomunash, kah mattannit wuttinn8hkauoh en touohkomuk)
8.30 Kah Jesus wunnat8tomáuuh tóh kuttissowis? kah n8wau, Legion, newutche monaog m[a]ttannittoog petutteaonuk.
8.31 Kah neg wunn[ana]mpa[s]su[m]óuh, mátta woh ukken8nôunat sohhamunat en monáiyeuut.
8.32 Kah na mo monaog pigsog heardu8og, natappuog ut wadchuut: kah nag wunnanampassumóuh woh wuttinnânumonat nag petteaus, kah nah wuttinnánumon.
8.33 Neit sohhamwog mattanitt8og wutch wosketompaut, kah petutteaunáog pigsoh, kah heard chekeeu quogqueog kussôogkôeiyeuut en nippissepagut, kah sogquodtamwog.
8.34 Assamoncheg namohettit ne aunag, wussemog, kah moncheog, kah wussinneau ut otanat, kah ut wutohtimóneat.
8.35 Neit nag sohhamwog woh naumwog uttoh aunag, kah peyaonóog Jesusoh, kah nameheáog wosketompuh, noh waj sohhamóhettit mattannitt8og, appu wussetut Jesus, wuthogk8úneau, kah waantam, kah wabesuog.
8.36 Nag wonk nágig wuttinnoneau nahoh, uttoh áne noh apehtaáhetteuhpoh mattannitt8og, netskehit.
8.37 Neit wame mataánukeg ut wutohtuóut Gadarensog quinnuppu, nag wunnanampassumóuh wunnukonnukqunaont, newutche mishe wabesuonk nohkuhkongquog, kah petutteau kuht8nogqut, kah wonk qushkeu.
8.38 Onk wosketomp, noh mattannittuog waj amaeihettit, wunnanampassumuh 8weechauónat, qut Jesus ummoncheáheuh n8wau,
8.39 Qushkish en nehenwonche kekit, kah nahtiteash uttiyeush mògagish God ne anhikquean: kah monchu, kah 8wahteauwáhuon pannuppu wame keihtotan, uttoh an mogagish Jesus nish ánheoncheh.
8.40 Kah n$nih Jesus quashkeit, missinninnuog 8weekontamwe attumunóuh: newutche wame uppahheóuh.
8.41 Kah kusseh, wosketomp peyau ussowesu Jairus, kah noh nanaúnnuwaen ut Synagogut, kah punneu ut wussetut Jesus, kah wunnanampassumuh uppeyouunneat weekit.
8.42 Newutche wunnukquttégheonuh wutaunoh, papaume nabo neese kodtumwohkom pásittauuneau, qut ne ayont wutazsukauóuh.
8.43 Kah mittamwossis qushinausit nabo neese kodtumwae, noh mahtshunk wame neadtahshegit ut ponaskehtuóadtinneat, qut matta woh wunnetskeheuh howan.
8.44 Peyau uppusquanit, kah missinnum wussiéu wuthogk8, kah teanuk qushinausuonk kuppubhausu.
8.45 Kah Jesus n8wau, Howan másunit? wame kohkôn8wahettit, Peter kah nag wechauoncheg n8waog, Nussontimom, mâttaánukeg kutassukunkquog kah kenanahkausukongquog, kah kuttinnowam howan masunit?
8.46 Kah Jesus nawau, Howan nummussunuk, newutche n8wàammattam menuhkesuonk nussowehtunk.
8.47 Kah mittamwossis [:]nag matta assompamukqussu, peyau nunnukqshau, punneu ut anaquabit, wuttinnon anaquabhettit wame missinninnúh, toh wajeh mussunont, kah mahche teanuk netskeheau.
8.48 Kah wuttinuh, nuttaunes, wutt8antash, k8namptam8onk kenetskehuk wunohteae monchish.
8.49 Ash pâmoadt, peyau pasuk wutch wekit nananuwaenin ut synagog, wuttinuh, kuttaunesi npp8i, ahque wuttamme Sontim.
8.50 Qut Jesus n8tog, wunnamp8hamau n8wau, ahque wabesish webe wunnamptash, kah noh woh netskesu.
8.51 Kah petutteadt wetuómut, matta howane unnánumauou petutteash, webe Peter, kah James, kah John, káh wut8shumoh, kah wutokasumoh nunkqsquau.
8.52 Kah wame mauog, kah ummauémóuh, qut n8wau, ahque mau8k, mâtta nupp8, qut koeu.
8.53 Kah ummishanissittauóuh, wahteauhettit nupp8i.
8.54 Kah nah wame wussohwhunuh, kah wuttanunuh wunnutcheganit, kah wehkomau n8wau, nunksquau omkish.
8.55 Kah wunnashauonguh wonk peyau, kah omohkeu teanuk: kah ukkinn8nuh assam8k.
8.56 Kah wutchetuonganog chepshaog: qut nah ummechumehkonuh matta howane wuttinnounnaóut uttoh aunag.
9.1 Neit wehkomau nabo neesuoh ukkodnetuhtaéneumoh môeu, kah wuttinnumauuh menuhkesuonk piáhtimónat wame mattannitt8og, kah netskeheónat mahchinnaonganog.
9.2 Kah nah wutann8nuh kuhk8tomuhkonat wuttahs8tamóonk God, kah netskeheónat mahchinnácheg.
9.3 Kah nah wuttinuh, Ahque teag kenunnum8k wutch kuppomushaongan8, katta anwohh8unash, matta petunkash, matta petukqunneg, matta teauguash, kah matta nehnesashaiogad.
9.4 Kah nishnoh wetu kuppetukoneau, na appek, kah na wonk wutch monchek.
9.5 Kah wuttinniin howan matta attumunuk8ôk, sohhamóg ne wutch otanat papauóhteagk ne pupissi wutch kusset8wóut, wutche wauwáonk ayeuuhkónon nagoh.
9.6 Kah moncheog, kah panupwusháog otanash, kuhk8tomwehteaog wunaunchem8kaonk, kah netskehuwaog nishnoh ut.
9.7 Kah Herod tetrark wunn8tamun wame ne asit, kah wuttamantam, newutche nawhutche n8waog, John omohkeu wutche nuppunat.
9.8 Kah onkatogig, Elias naeihtaua[u], kah onkatogig, pasuk nukkóneu quoshodtumwaen omohkeu wonk.
9.9 Kah Herod n8wau John nuttummequáno8p, qut howan yeuoh n8tamauog yeush? kah kodtantam wunnauónat.
9.10 Kah wutann8naéneumoh quashkehettit, wuttinnoneau wame ne asehettit, kah nah wunnemunuh, kah kemeu amaeu, en assampamukquadtut wutcheáyeuog otanat ussowetamun Bethsaida.
9.11 Kah missinninnuog wahteauhettit wutásukauóuh, kah nah wutattumunuh, kah ukkeket8hkauuh wutahs8tam[ô]onk God, kah nah wunnetskeheuh quenauhukqunutche netskehittuonk.
9.12 Kah kesukod n8cheu machem8, neit peyaog nabo nes8utcheg, kah wuttinóuh, moncheah mattaánukeg, onk woh petutteaog otanahtu, kah wutahtimoneat quinnuppeu, kah woh koueog, kah woh natinnehamwog metsuonk, newutche yeu kutaiinnean touohkomukque ayeuonganit.
9.13 Qut nah wuttinuh, assam8k kenaau, kah n8waog webe n8wadchanumumun napanna tashinash petukqunneganash, kah nesuog nomohsog, asuh woh moncheyog attôáóg metsuonk wutche wame yeug missinninnuog.
9.14 Newutche nag papaume napanna tahshe muttannukanogkussu[ó]g wosketompaog, kah unnau ukkodnetuhtaenumoh nummatappehuk napanna tahshinchage nequtchippissuog.
9.15 Kah ne wutussenáóh kah wame nummatappehéouh.
9.16 Neit nemunum napanna tashinash petukqunungash, kah nesuoh namohsoh, kah aspuhquait, nish 8nanittamunash, kah wussohqunnumunash, kah nish wuttinnu nauonash ukkodnetuhtaeneumoh, woh upponumunaóont anaquabhettit mattaánukeg.
9.17 Kah nag metsuog, & wame wamep8og, kah na wutch nemunumun nabo nesunnuash man8tash numwohteau s8hkummeechum ne sequeteamuk.
9.18 Onk nnih, nohsiit paantog, ukkodnetuhtaeneumoh wechiyeum8uk, kah nah wunnat8tomauuh n8wau, toh n8waog missinnionnuog howan neen?
9.19 Namp8hamwog n8waog, John kutchessummuaen: qut nawhutche n8waog, Elias, kah onkatogig n8waog, pasuk nukkoneu quoshodtumwaen omohkeu wonk.
9.20 Kah wuttinuh, qut kenaau toh kussimw8 howa nen? Peter wunnamp8hamau n8wau, uk-Christumoh God.
9.21 Kah menuhke ummechumehkonuh matta wuttinnonnaóont howane n$ne.
9.22 N8wau, wosketomp wunnaumonuh mos m8cheke spunnáu, kah mos pogkenuk nanánuánutcheh, kah negonne sephausuenuog, kah Scribsog, kah mos nushau, kah omohkinau nishikquinogok.
9.23 Kah nah wuttinuh wame, howan asuhkiit kohkon8waononch wuhhogkuh, kah nemunitch uppumetshi[ntum] asekesukokish, kah asuhkiitch.
9.24 Newutche howan wadchanuk uppoomantamóonk pish 8wanteauun: qut howan kodwanehteunk uppomantamóonk wutche nen, noh pish 8wadchanumun.
9.25 Newutche teaguas 8tattauun wosketomp, tumuhhouadt wame muttaok, qut wanneheunt wuhhogkuh, asuh pogkenit?
9.26 Newutche wuttinaiin howan akodchuwosit, kah nuttinn8waongash, wosketomp wunnaumonuh wutakodchuwónuh, peyont nehenwonche wussohsum8onganit, kah 8shoh, kah 8neetupanatamwe wut-Angelsumoh.
9.27 Qut wunnamuhkut kittinnonnumw8, nawhutche yeu nepauwutcheg, matta pish quajtam8gig nupp8onk, asquam nanaumohettegkup wuttahs8tam8onk God.
9.28 Kah nnih, papaume shwosuk tahshikquinne mahche yeush n8waongash, nemunau Peter, kah John, kah James, kah ogquodchuau wadchuut peantamunat.
9.29 Kah paantog, wuttinnussuonk ut wuskesukqut pen8winneungquot, kah wuthogk8unash wompiyeuash kah wohsum8m8ash.
9.30 Kah kusseh, ukkeket8hkauóuh nesuog wosketompaog, neg Moses kah Elias.
9.31 Nag sohsumoe wunnaeihtauouh, kah keket8hkontamwog wunnupp8onk, ne woh asit ut Jerusalem.
9.32 Qut Peter & nag weechaiyeumoncheg, kodtukquomwog, kah t8hkehéttit, naumwog wussohsumowonk, kah nesuog wosketompaog 8wechekompaumóuh.
9.33 Kah nnih nogkonáhettit, Peter unnau Jesusoh, Nussontimomun, wunnegen yeu kuttaiinneanónut: kah ayimuttuh shwinash wetuomash, pasuk ken, kah pasuk Moses, kah pasuk Elias, matta wahteau8k uttoh an8wadt.
9.34 Yeu an8wadt, peyaumo matokqs, kah wunohkukkongquneau, kah wabesuog petutteahettit matokqsut
9.35 Kah 8m88 wuttauatonkqussuonk matokqsut, n8wau Yeuoh n8womoneg nunnaumon, n8tok.
9.36 Kah wuttáuatonkqussuonk paumushaum8uk, Jesus nussu nameheau, kah nag wutahtatauunneau, kah wanne howane wuttinnóunneau, yeush ut kesukodtash, yeush namohetticheh.
9.37 Kah nnih, na nompuk womusséhettit wutch wadchuut, monaog missinninnuog wunnogskauôuh.
9.38 Kah kusseh wosketomp ne adtasisháhettit mishont8wau n8wau, nussontimom, k8wehquetumaush monunneau nunnaumon, newutche noh nunnukquttegheun.
9.39 Kah kusseh nashauonk wutohqunoh, kah teanuk mishont8wau, kah wunnéhnéki[n]uh, onk péhtautt8nauh, kah pápitteauhtáhwhont wuttôhônau kod matta nukonuh.
9.40 Kah nanampassumomp kukkodnetuhtaeneumog wussohwonkonáont, kah nag wuttonheouh.
9.41 Kah Jesus namp8hama[u]ont n8wau, Woi mat wunnamptamwae, kah pann8wohtamwae pometeonk, toh utt8che pish k8wechiyeumunumw8, kah kummukk8náunumw8? yeu pas8 kenaumon.
9.42 Kah noh wag, mattanit ukkepuhkonuh kah wunnehnékukauoh: kah Jesus aushkomau nishkeneungque nashauonguh, kah netskeheau mukkioh, kah wonk upponuh 8shut.
9.43 Kah wame chepshaog ummishe menuhkesuonk God, qut nag wame ashp-pame monchanatamohettit, ut nishnoh wutussen Jesus, unnau ukkodnetuhtaeneumoh.
9.44 Yeush n8waongash quttauwemoutch kuttauogk8óut, newutche wosketomp wunnaumonuh, pish ponau wunnutcheganóut wosketompaóg.
9.45 Qut matta yeu wohtamm8uneau unn8waonk: onk nag attahtauuneau kah, matta 8wahteau8uneau, kah wabesuog wunnat8tomauónaóut ne n8wao[n]k.
9.46 Neit m8skem8 keket8hkaonk kenugke nagoh, uttiyeuoh pish masugkenuk.
9.47 Kah Jesus wahteunk wuttenantam8wongan8 ut wuttah8wóut, nemunau mukkiesoh kah noh kishke upponuh.
9.48 Kah nah wuttinuh, howan attumunont yeuh mukkiesoh, ut n8wesuonganit, nutattumunuk: kah wuttinniin howan attumunit, attumunau neh an8nukqueaneh: newutche noh peississit kenugke kenaau wame, yeuoh pish missugken.
9.49 Kah John namp8ham kah n8wau nussontimom, nunnauómun pasuk sohwohteau mattannitt8 ut k8wesuonganit, kah nukquehtinnounnonup, newutche matta nutasukonk8un.
9.50 Kah Jesus wuttinuh, ahque queihtus, newutche noh matta ayeuhkonuk8og, noh kech8hun.
9.51 Kah nnih paom8ug ne woh ádt menuhke unn8hquaeu onate Jerusalem.
9.52 Káh an8nau an8teamoeneuh en anaquoshadt, káh moncheog kah petutteaog otanámesut wus-Saramitansog, ukquaquashwehtauonaôont.
9.53 Kah matta wutattumunouh, newutche wuskesuk onatuh aont Jerusalem.
9.54 Kah ukkodnetuhtaenumoh James kah John yeu namohettit, n8waog, Lord, kuttenanatámun, woh nukken8tamunán n8tau n8kem8ut wutch kesukqut kah nummachukiswonanonut, onatuh Elias ne asip.
9.55 Qut qushkeu, kah wutaushkomuh, kah n8wau wanné k8waheomw8 uttoh anussit kenaushauaongan8.
9.56 Newutche wosketomp wunnaumonuh mátta wutche peyau8h pagua$tauunát wosketompaog uppomantam8ongan8, qut wodchanonat, kah auog onkatog otanáes.
9.57 Kah n$nih, neaahettit mayut, pasuk wosketomp wuttinuh, Lord, kutasukoush ut toh aôan.
9.58 Kah Jesus wuttinuh, wonkqussissog 8wonogk8oh, kah psuksesuk mamatchekesukqut, 8wadshiyeuwog, qut wosketomp wunnaumonuh mattá ahtoou toh wo[h] ponuk uppuhkuk.
9.59 Kah unnau onkatoge, asuhkah, qut n8wau, Lord unnanumeh negonne woh nummonchem, posekinnonat n8sh.
9.60 Jesus wuttinuh, nupwog posekinahettich wunnupp8m8uh: qut ken monchish kuhk8tomwehte[â]sh wutass8tamóonk God.
9.61 Kah onkatog wonk n8wau Lord, kutsukaush: qut negonne moncheaheh, unnonat nag nekit apitcheg, náhunussek.
9.62 Kah Jesus wuttinuh, wanne howan, mahche ponuk wunnutcheg plough$ut, kah ompamuhquait, tapeneunkqussu ut wutáss8tamóonkanit God.
10.1 MAhche yeush n$nag: Lord kehtimau nesausuk tahshinchag kussuoh onkatoge, kah nah wutann8nuh ne neswu, ut anaquabit, en nish$noh otan kah ayeuonk, uttoh woh nehenwonche paont.
10.2 Newutche uttinuh nahog unninnauau wunnamuhkut missi, qut kepunukeg ohguhsuog, newutche nanumpassumók Lord ánauwánamit, onk woh ann8nau kepenumwaenuh en wuttinnauwanomuonganit.
10.3 Monchek kusseh kutann8nunnumw8 onatuh Lambsog kenukke mummukquoshimwuhtu.
10.4 Kenunnum8hteog asuh petunk, asuh nemouninneut, asuh mokussinash, kah wonkummuhteog howan ut mayut.
10.5 Kah nish$noh wetu kuppetukoneau, negonne n8wag wunohteaonganuutch yeu wetu.
10.6 Kah wunnaumonuh wunnohteaonk ne apit k8nóhteaongan8 ne pish ohteau, tohneit matta, pish qushkém8 en kuhhogkáout wonk.
10.7 Kah ne wetu appek, metsek & wuttattam8k neyane aninnumungqueog: newutche anakausuaen tumuhh8au wutonkquatunk, ahque hassukaue onkq wetuomut.
10.8 Kah nish$noh keihtotan kuppetukonau kah nag kutattumunukôuoog, metch8g nish$noh ponamun anaquabeog,
10.9 Kah netskehuk mahchinaog neg noh apitcheg, kah nag unn8k, wutass8támoonk God kuppas8sukongqunneau.
10.10 Qut nish$noh keitotan kuppetukoneau kah nag matta kutattamunuk8óog sohom8k én mayuhkontu naut, kah n8wagk.
10.11 Ne puppissiyéu ut otanat, né ogquamushonk, hogkanonut nutchishkhomunan ayeuuhkone kenaau, qut yeu wunnamuhkuteyeu88k, wuttass8tam8onk God kuppas8sukkongquneau.
10.12 Qut kuttinnonnumw8, pish ánekôeyeu8 Sodom, ne kesukok, onk né otan.
10.13 Missi kutonkapunaonk Chorázin, missi kutonkapunaonk Bethsaida, newutche yeush mishanakausuongash mache unnaks ut Tyre kah Sidon nish ánhinaksh, noadt woh aiuskoianatamópanneg, aphettit mathogk8unit kah pukque.
10.14 Qut anekôeyeu8 ut Tyre kah Sidon, onk wutch kenaau ne kesukok wussittum8onganit.
10.15 Kah ken Kapernaum, ashpununúmuk en kesukqut, pish kuttittuppohkónit en chepiohkomuk.
10.16 Noh n8tauusk nunn8tunk, kah noh jishánumukquean nutjishánumuk, kah noh jishánumukqueh, jishnánumau neh án8nukqueompah.
10.17 Kah nesausuk tahshinchagkussuog, wonk wekontamóe qushkeog, n8waog, Lord mattannitt8og ánuunagig nashpe k8wesuonk.
10.18 Kah wuttinuh nahog, nunnaumup Satan onatuh ukkutsham8onk, penushau wutch kesukqut.
10.19 Kusseh, kittinnumauúnumw8 menuhkesuonk tahtashkuhkauónat ask8kog, kah Scorpions, kah ánue wame ummenuhkesuonk matwau, kah matta pish teag natuh kittin woskehik8mw8.
10.20 Qut ahque muskouanatam8k yeu ne nashauonganog kutánuunukquneau, qut ánue muskouanatam8k, newutche k8wesuongan8ash wussukwhôsuash ut kesukqut.
10.21 Ne hour Jesus wekontam ut wunnashaonganit, kah n8wau, kuttabuttantamoush woi n8sh piahquttuk kesuk & ohke, newutche kutahtattauunash yeush wutch waantamwenúut, kah nupwóenuut, kah k8wahteauwáheonáoash peissesut, ne n$naj woi N8sh, newutche ne kuttin wussinnowahittean, anaqua[b]ean.
10.22 Wame teanteaquasinish nuttinnumont wutch n8shut, kah matta howan 8wahteau8un howan wunnaumónin, webe wut8shimau, kah wut8shimau, webe wunnaumónain, kah noh wunnaumoniin 8wahteauwahuónuh.
10.23 Kah ompamuhquáeu en ukkodnetuhtaéneumoh, kah kemeu n8wau, wunantamunash muskesukquash uttiyeush naum8moukish yeush naumagish.
10.24 Newutche kuttinnonnumw8, monaog quoshódtumwaenuog, kah ketass8timwog kodtantamuppanneg naumunát yeush naumógish, kah matta wunnaum8unaopash, kah n8tamunat yeush n8tamógish kah matta wunn8tam8unaopash.
10.25 Kah kusseh pasuk wuttinnaumatuaonganaénin neepau, kah ukqutchheuh, n8wau, Nussontimom, toh woh nutussen onk woh nutahtauun micheme pomantamowonk: kah wuttinuh.
10.26 Toh ansukwhôsik ut naumatuonganit? toh kittinne ogketamun?
10.27 Kah namp8ham n8wau, pish k8womon Jehovah kum-Manitt8m wame kuttahhut, kah wame kukketeahogkôunit, kah wame kummenuhkesuonganit, kah wame kuttenanatam8wonganit, kah ketatteamung neyane ken.
10.28 Kah wuttinuh kussampwe namp8ham, yeush ussish, kah pish kuppomantam.
10.29 Qut noh kôdtantog wussampweogquanumónat wuhhogkuh unnau Jesusoh, onk howan netatteamung?
10.30 Kah Jesus namp8ham, n8wau, pasuk wosketomp w8msu wutch Jerusalem, en Jericho, toh peyau kenugke komm8towaenuut, neg poskinoncheg wuthogk8onk, kah wunn8chumwéhtahwhôuh, kah moncheog, wunnukonóuh nahen nupp8oh.
10.31 Kah toh ne wuttin w8msin pasuk sephausuáenin ne mayut, kah nauont, uppaumukauoh ogkomáe.
10.32 Kah wonk Levite, ne paont, peyau ummonunneauoh, kah uppaumukauoh ogkomae.
10.33 Qut pasuk Sameritan paumushadt, peyau ne sepsinit, kah nauont, ukkitteamonteanumoh.
10.34 Kah noh au, kah 8shpunauoh n8chuumwéhtahwhaongash, sokanuk pummee kah wine, kah upponuh nehenwonche uppuppinashimomut, kah uppas8oh ut ordnary, kah wunnánauánumoh.
10.35 Kah mohtompog noh kodtuk sohwhunum neesompskot, kah wuttinnumauon neh noh wekitamunutcheh, kah wuttinuh, nanauwánum, uttoh áne matshadtauun, wonk peyôon, wonk kuttóadtuhkoush.
10.36 Yeuyeu uttiyeush yeush nashwunnú8gish ánantaman neh weetatteamunguh noh toh paomp kenugke komm8towaenuut?
10.37 Onk n8wau, noh kadtumonteanumont, neit Jesus wuttinuh, monchish kah neyane ussish.
10.38 Onk n$nih ne áahettit petutteau otonaemes, kah pasuk mittamwossis ussowesu Martha, wuttattumunuh en wekit.
10.39 Kah wetompasu ussowesuoh Mary, noh wonk apit wussetut Jesus, kah n8tam wuttinn8waonk.
10.40 Qut Martha wuttamantam m8cheke quoshauwehtohsinneat, kah uppeyaonuh, kah n8wáu, Lord, matta toh kittin tupantam8 netompas nunnusseu nukkonukqunat quoshauwehtohsinneat? newutche us nuttannumunkqunat.
10.41 Kah Jesus namp8ham kah wuttinuh, Martha, Martha, ken k8tamantam, kah kumm8cheke wuttamhik.
10.42 Qut pasuk ne woh ânag, kah Mary ne noh 8tinnumun wunne chippai, ne pish mat maumaóont.
11.1 ONk n$nih, paontog ut ayeuonganit, maht8adt, pasuk ukkodnetuhtaeneumoh wuttukquoh, Lord, kuhk8tomaiinean peantamunat, neyane John an kuhk8tamauont ukkodnetuht[á]eneumoh.
11.2 Kah wuttinuh, peantamog, n8wagk n8shun kesukqut, quttiánatamunach k8wesuonk, kukketass8tamóonk peyaum8utch, kuttenantam8onk ne naj neyane kesukqut kah ohkeit.
11.3 Assamáiinnean kesukodae nutasekesukokke petukqununk.
11.4 Kah ahquoantamaiinnean nummatcheseonganonash, newutche nenawun wonk nutahquoantamauóunnonog nishnoh pasuk n8namontukquohwhonan, kah ahque sagkompaginnean en qutchehettuonganit, qut pohquawussinnean wutch matchitut.
11.5 Kah wuttinuh, howan kenaau 8wetompait, peyaonont nôetikpukkodtáe, kah unont, netomp namakouhe shwinash petukquñegash.
11.6 Newutche netomp pomushadt, nuppéaónuk, kah wanne teag nutassamóh.
11.7 Kah noh anomukkommuk namp8hamauont & n8wadt, ahque wuttamheh, squoant kuppuhh8su, kah neechansog n8wechekou8mukquog, n8nanum omohken kittinnumauunat.
11.8 Kuttinnonnumw8, tohkónogque matta wutomohkein newutche wetompuh: qut newutche ummenuhke wehquetumoonk, omohkeu kah wuttinnumauon ne adtahshe quenauhukqut.
11.9 Kah kuttinninnumw8, wehquetum8k & kittinnumonteanéau: natinneham8k kah kummiskominneau, chuhchunkquttahham8k, kah k8woshwehtunkqunneau.
11.10 Newutche nishnoh howan 8wehquetumun, wutattumunumun, kah noh natinnehog ummiskomin, kah noh chohchunkquttahog woshwemo.
11.11 Wunnaumonaiin wehquetumungqut petukqunneg kenaau howan wut8shimuk, woh wuttinnumauuh qussuk? asuh wehquetumunkqut namosoh, woh wuttinnumauoh ask8koh wutche namohsi?
11.12 Asuh wehquetumunkqut wôu, woh wuttinnumauoh scorpion.
11.13 Neit kenaau matchetowog wahteauôg wunne mag8ongash woh anumauógish kenechan8wóog: uttoh unne m8cheke, kesukqueu k8sh8 pish wuttinnumauonat wunnetupanatamwe nasháuanitt8 neh wehquetumungqutche.
11.14 Kah sohwhoteau mattannitt8h, kah mokakutt8, kah nnih mattannit sohhog makkakutt8g kutt8: kah missinninnuog monchanatamwog.
11.15 Qut nawhutche n8waog, sohwhôteau mattannittoh nashpeu Beelzebub uppiahquttum8m8 mattannitt8og.
11.16 Kah onkatogig ukqutchheouh, wunnat8tomauóuh kuhkinneasuonk wutch kesukqut.
11.17 Qut noh wahteunk wuttenantam8ongan88ash, wuttinuh, nishnoh ass8tam8onk chippehtôadtum8uk paguanittúm8, kah wetu chippehtôadtehettit weetuomuh penushau.
11.18 Kah mattannit chippehtôadtit, uttoh woh menuhkohteau wutass8tum8onk, newutche kussimw8 nussohwhôteam mattannitt8og nashpe Beelzebub.
11.19 Kah sohwhoteaan mattannitt8og nashpe Beelzebub, howane kenaumon8waog nashpe sohwhóteahettit? newutche nag woh k8sittumwaeneum8oog.
11.20 Qut nen sohwhôteaan mattannitt8og nashpe uppohchanitch God, matta kúhsheu wutass8tam8onk God kenuhkekongquneau.
11.21 Menuhkasketomp tâpauwamit, nauau wehteunk wek, wunohteaum8ash ummaumachiash.
11.22 Qut anue menuhkesit nuhkuhkauont, kah sohkauont; wunnemunumauoh wame wuttinnauwameonk, nish paubuhtantogish, kah wutchachaubenumauwoh ummatchteauongash.
11.23 Noh matta wechayeumuk8h nutayeuohkonuk, kah noh matta weechemukkinnémuk8 seáeiyeu.
11.24 Nishkeneunkque nashauonk sohhogish wutch wosketompaut, pomushau nanobohteaouut natinneham anwôsinoonk, kah matta namehtea8k, n8wáu, nukqushkem nekit na wómomp.
11.25 Kah paónt, wunnamteauun chekhausu kah wunnehteausu.
11.26 Neit moncheu kah nemunau nesausuk tahs8oh onkatogé nashauongoh anue matchet8wog onk nagum, kah petutteaog, kah na wutaiinneau, kah maumachish wuttitt8wónk noh wosketomp anue matchetou onk negonáeu.
11.27 Kah n$nih, yeush an8wadt, pasuk mittamwossis ne chopánukeg, mishont8wau, kah wuttinuh, wunnanumau ôontomuk noh nekhikqueas, kah sogkodtunkash nish n8n8washash.
11.28 Qut n8wau, nux, aynwoh wunnánumit nag n8togig wuttinn8waonk God, kah nanawehteunkig.
11.29 Kah missinninnuog mauaéhettit, n8che n8wau, yeu matche pometuonk, natinnehamwog kuhkinneásuonk, kah matta pish kuhkinneasuonk aninnumauóog, qut ne kuhkinneasúonk Jonas quoshodtumwaen.
11.30 Newutche, neyane, Jonas ukkehkinneasuongan8 Ninevitsog, netatupe wonk pish wosketomp wunnaumonuh yeu ut pometuonganit.
11.31 Keichessonkqs sowanaiyeu pish weeche omohk8mau ut wussittum8onganit ayeuuhkonittue wosketompuh yeu pometuonganit, kah pish 8wussumoh: newutche nagum 8mup wutch aongkouohkomuk, wunn8tamunát 8waantamóonk Solomon kah kusseh, missugken anue onk Solomon yeu wuttappin
11.32 Ninivee wosketompaog pish weeche omohk8mau yeu pometuonk, kah pish uppógkodchimuh, newutche aiuskoiántamuppaneg, kuhk8tomwehteadt Jonas, kah kusseh, anue missugken onk Jonas, yeu ut.
11.33 Matta howan nashqussuk wequananteg, upponum8un assampamukquadtut, asuh matta agwe wishquadt, qut wequananteganohtugqut, nag petutteacheg woh naumwog wequái.
11.34 OOwéqua8m muhhog muskesuk: newutche muskesuk pohkag, wame muhhog numwohteau wequai: qut kuskesuk matcheuk, kuhhog wonk numwohteau pohkeni.
11.35 Newutche nunnukqusish ishkont ne wequai ne kuhhogkat pohkenáhkitch.
11.36 Newutche wame kuhhog numwohtag wequai, matta chippano pohkenai, wame numwohteau wequai, neyane 8wóhsumóe pumóhsumóonk wequananteg, wequossumungquean.
11.37 Kah kadt8hkont pasuk Phárise wunnanompassumoh 8wepumukqunát, kah petutteau, kah nummatappu ummetsinneat.
11.38 Kah Pharise nag, monchantam matta ukkussénchan ash mametsekup.
11.39 Kah Lord wuttinuh, yeuyeu kenaau Pharisesog kuppahketeomw8 woskeche wuttattamw[à]itch, kah wunnonk, qut kittinnomiyeum8wóont numwohteau neehneehteapuonk, kah matchetowonk.
11.40 Kenaau mattammagwog, sunnummatta noh ayikup ne woskeche ohtag, ayim8us wonk ne anomut ohtag?
11.41 Qut ayn mag8k nannowe mag8ongash ne woh ayn mag8og, kah kusseh wame teanteaquasinash pohkiyeuash wutche kenaau.
11.42 Qut missi kutonkapunnaongan8 Pharisesog, newutche kummagumw8 piukque chippai mint, kah rue, kah wame nish$noh unnashkehteu8, kah kupaumukomúmw8 wussittumóonk k8womunnaongan8 God, yeush woh aséogish, qut woh mo kusséqueussúmw8 onktogish.
11.43 Missi kutonkapunnaongan8 Pharisesog, newutch k8womantamumw8 negonne appuongash ut synagogsut wonkquttuongash ahhut kodtauwompásimuk.
11.44 Missi kutonkapunnaongan8 Scribsog kah Pharisesog eiantukiog: newutche kutogqunneunkqussimw8 mat naum8eweenohket, kah wósketompaog nish paumukomohettichish matta wunneheoncheéunnáoash.
11.45 Neit pasuk wadtinnaumatuonganit namp8ham kah wuttinuh, nussontimom, ne an8waan kukkekomimun wonk.
11.46 Kah n8wau, missi kutonkapunnaongan8 kenaau wadtinnomatuonganeôgish, newutche k8weaseheómw8 wosketompaog nashpe weananash onkapunáe nekinneat, kah kenaau, matta kummussinnum8mw8 weananash pasuk kuppohchanutchu.
11.47 Missi kutonkapunnaongan8, newutche k8nteamw8 8wenohkéeu8ash quoshódtumwaenúog, kah k8sh8wóog wunnushauopuh.
11.48 Wuñamuhkut k8wauwómw8, kuttapeneámumw8 wutusseongash k8sh8wóog, newutche nag wuñamuhkut wunnushauópuh, kah kenaau k8nteomw8 8wenohké-oash.
11.49 Newutche wonk n8wop 8waantamóonk God, na pish nuttin$ann8non quoshodtumwaenúog kah Apostlesog, kah nawhutche nág pish nushóog kah woskeheóog.
11.50 Ne 8sqheongan8 wame quoshodtumwaenúog, ne seahhamukup nadteuh woske kutchissik muttaok, woh natauwomputtamun yeu pometuonganit.
11.51 Wutch 8sqheonganit Abel, onk yean 8sqheonganit Zacharias noh nápukup nushauwe Altar kah Templeut: wunnamuhkut kuttinnonnumw8, yeu pish ut natauwomputtamun yeu pometuonganit.
11.52 Missi kutonkapunnaongan8 kenaau wadtinnaumatuonganeogish, newutche kutamaunumumw8 pohquoshadtikquoantunkanu wahteauonk, mátta kuppetutteamw8, kah neg kodpetutteacheg kukquehtinóog.
11.53 Kah yeush anont Scribesog kah pharisesog n8che menuhke ukken8nouh, kah ukkutheouh wuttinn8wonat m8cheke.
11.54 Wutaskwhonouh, kah natinnehamwog ne teaguas wutohqunnumunaóont wutch wutt8nut, onk woh wuttitaspunnanóneau.
12.1 Ashpámu moiéhettit matta woh wôogkemóoncheg missinninnuog, onk tahtáskukkôatuog, n8che unnau ukkodnetuhtaéneumoh, negonnu: ahqueteá8k wusséann8m8 Pharisesog, ne eiantukeiyeuonk.
12.2 Newutche mon teag onkwhósin8, ne woh mo naum8muk, asuh adtahtâsin8, ne woh mo wahteauomuk.
12.3 Newutche nishnoh kussinneau ut póhkenatu, pish n8tamun ut wequaiyeuut, kah ne an8wá8k ut mehtauogkut kemeu, pish wahteauwahuwon woskechekommuk.
12.4 Kah kuttinnonnumw8, netompaog, áhque wabesuón8k neg noshoncheg muhhogkuh, & ne mahche, matta wonk toh usséog
12.5 Qut kukquoshae unninnumw8 howan woh quoshog, wabesuon8k, noh mahche nushéhteadt, ummenuhkesuonganu wuttinuhkonat en chepiohkomuk, nux, kuttinnonnumw8, noh wábesuón8k.
12.6 Sunnummatta napanna tahsuog psuksemesog unnóadteog nesekonóog? kah mattá pasuk wanánumóun ut anaquabit God?
12.7 Qut ne adtahshik kumméesunk kuppuhkukqut wôogketausu, newutche ahque wabesek, kummishóadtimw8 anue onk monaog psuksemesog,
12.8 Wonk kuttinnonnumw8, howan samp8ausit ut anaquábhettit wosketompaog, wosketomp wunnaumonuh neh pish wonk wussamp8aonuh, ut ánaquabhettit wutangelsumoh God.
12.9 Qut noh kohkón8ausit ut anaquabhettit missinninnuog, pish kohkón8wáonau ut anaquabhettit wutangelsumoh, God.
12.10 Kah wuttinniin howan ayeuuhkonittue ken8nont wosketomp wunnaumonuh woh ahquoantamauon, qut noh blasphemont wunnetupanatamwe nashauanitto, matta woh ahquoantamauau.
12.11 Kah pas8wutteaog ut Synagogsut, kah ut magistratsuut, kah missugken8wonganit, ahque unnantam8k ut toh an, asuh chaugua woh namp8hámog, asuh toh woh an8waog.
12.12 Newutche wunnetupanatamwe nashauánit, noh mos kukkuhk8tomunkou ne nan howér toh woh an8waog.
12.13 Kah pasuk neg chaupanukég wuttukquoh, nussontimom, ken8s nemat, woh nutchippunumunk ahtóonk.
12.14 Kah wuttinuh, wosketomp howan ayimunkque wussittumwaenuun asuh nutchippunnumwaenuunneat, wutche kenaau.
12.15 Kah wuttinuh, ahqueteau8k, kah kuhkinneasek hahchewontamóonk, ne wutche wosketomp uppomantamóonk matta wutchayeumun8 mattaánukish wutahtoongash.
12.16 Kah ukken8nuh kuhkinneasuonk: n8wau, wutohke wenaueetuen mussegen.
12.17 Kah unnantam ut wuhhogkat, n8wau toh woh nutussen, newutche núkquenauhuk toh woh ponum nummechummuongash?
12.18 Kah n8wau yeu woh nutussen, nussohquñum nummechumikkomukquash, & nutayim mohsag, kah na pish nupponumun wame nummechummuongash, kah nummaumachiash.
12.19 Kah nuttin nukketeahogkou, keteahogkou, monatash kutáhto maumachiash wadchanausu m8cheke kodtumwae, anwhôhsish metsish, wuttattash, kah wekontash.
12.20 Qut God wuttinuh, ken mattamág8, yeu nohkog kukketeahogkou kumamóntean, neit yush wame nish quoshauwehtamohpash howan woh wutahtauunash?
12.21 Noh neyane wadchanumauont wuhhogkuh nompakou, kah matta wenauéku nogqueu en Godut.
12.22 Kah unnau ukkodnetuhtaéneumoh, newutche kuttinnonnumw8, ahque wuttamauatam8k kuppomantam8ongan8 toh woh áne metséóg, asuh matta muhhog, toh woh ágqueóg.
12.23 Pomantamóonk m8cheke wunnegen onk metsuonk, kah muhhog m8cheke onk ne hogk8onk.
12.24 Natwontám8k kihchikkongkôntuog, newutche matta ohkehteau8og asuh kepenum8og, matta ohtàu8og asuh maumachiekomuk, asuh meechumehkomuk, onk God wutassamuh: uttoh unne m8chéke k8naiinneaóont onk ne psuksesuk?
12.25 Kah howan kenaau, unnantamóg, wutonchekinnéat nequt isquanogkod?
12.26 Neit matta tapenum8óg ussenát ne peásik, tohwhutch kodtantamóg onkatogish?
12.27 Natwontam8k uppeshauonash uttoh ane negik, mátta anakauseog, matta tuppinòhteau8og, qut kuttinnonnumw8, Solomon ut wame wussohsum8onganit, matta neyaneunkquodtinn8 wuthogk8unash onk pásuk yeu.
12.28 Neit God yeu unnáshaiáhtunk moskehtuash, ne kesukodáe ohtag ohteakonit, kah saup unnohkon adt woh chikohtag, uttoh unne m8cheke kuthogk8unuhkongquneau, woi kenaâu peasuk k8namptám8ongan8?
12.29 Kah ahque natinnehám8k chaugua woh meechóg, asuh chaugua woh wadtáttam8k, kah ahque chanantamwe unnantam8k.
12.30 Newutche wame yeush, wutahtimóneash yeu muttaohket wunnatiñeahamunáoash: káh k8sh 8wahteoun, yeush kukquena[û]áhikqunneau.
12.31 Qut ayn natinneham8k wuttahs8tamoonk God, kah wame yeush nano kittinnumonteanáoash.
12.32 Ahque wabesek peamések flok; newutche k8sh8 8netapeneam8onk kuttinnumunkqunneaóont ketass8tamóonk.
12.33 Kodtauwompasek ne ahtauóg, kah mag8k nanowe mag8ongash, quoshaeitók kuhhogkaóog man8tash matta woh nagonneauógish, nompakou ut kesukqut, mattawoh pansháno, na matta komm8towaénúun8g, asuh matta pahpóhkumás wutansehtéáoúun.
12.34 Newutche uttoh ohtag kenompakauunn8, na wonk kuttahh8oash ohteau.
12.35 Kussékan8ash puttukquobpissúmuitch, kah k8wequanantegan8ash chikohtaj.
12.36 Kah kenaau ogqueneukqussek wosketompaog askwhonahettit wussontimom8oh, qushkeit wutch wessentam8onganit, uttoh adt8che peyont kah chuhchunkquttahhog, woh 8woshinumaouh teanuk.
12.37 Wunnanumóóg yeug wuttinnumuneunk, neg Sontim peyónt, wunnamheuh askuhwheteaog: wunnamuhkut kuttinnonnumw8 noh pish puttukquobpissu, kah na pish wunnummattapheuh metsinneat, kah sohham, kah wunnadtupheuh.
12.38 Kah peyont, náhohtôeu askuhwhekonat asuh peyont nishwudt askuhwhekonat, kah ne naméheont, wunanumóog yeug wuttinneumunneunk.
12.39 Kah yeu wahteau8k, noh noh waekitog wáhteunk uttiyeu hower komm8towaen woh adt peyont, woh askuhwheteau, kah matta woh wuttinnánumoh uppetutteashónuneat wekit.
12.40 Newutche kenaau quoshappegk, newutche wosketomp wunnaumonuh peyau ne hower matta anánatam8og.
12.41 Neit Peter wuttinuh, Lord yeu kuhkinneasuonk ussenan, asuh wonk wame.
12.42 Kah Lord n8wau, neit howan noh sampweusseaen, káh waántam piahquttumwaen, noh wussontimomun ayìmauont wuñanauwunumunat week wutassumonat ne woh meechhettit ne woh adt8che.
12.43 wunnanumau noh wuttinneumun, wussontimom peyonit, namehikqut ne wutussenat.
12.44 Wunnamuhkut kuttinnonnumw8, woh wutayimauoh wunnanauwunnumuninneát wame ne ohtunk.
12.45 Qut noh wuttinneumun n8wadt ut wuttahhut, nussontimom quohqueu peyau, kah n8che tattogkomont, wosketompae wuttinnumuneuh, kah nunksquae, kah metsit, kah metsit, kah wuttattog, kah kógkeissippamwit.
12.46 Noh wuttinneumun wussontimomuh pish peyau kesukodtae mátta askauwómpamunk, kah ne hower matta unnantam8g, kah qish ukkehkinumauoh wutahtóonk weche pann8wohtogig.
12.47 Káh noh wuttinninneumun wahteunk wussontimomuh wuttenantam8onk, kah matta quoshappeg, kah matta ussegk ne ananatamunit, pish m8chekôhkômâu.
12.48 Qut noh mátta wahteau8g, kah usseit nish woh woduttauuttimugish, pish oggussohkomau: newutche noh m8cheke anumauut, noh pish m8cheke anumauut, noh pish m8cheke natauwompattamauâu, n$noh wosketompaog ponamauwahettit m8cheke, um8cheke wehquttumauóuh.
12.49 N8che peam ann8nonat n8tau ut ohkeit, kah toh unnantam nen, mahche chikohtag?
12.50 Qut nutahto kutchessumóonk kutchessumwunneat, kah uttoh n8tamantamunat na en nummahche ussenat.
12.51 Kittinantamumw8 n8che peyam magunat wunohteáonk ut ohkit? kuttinnonnumw8, matta, qut ayn penuanittuonk.
12.52 Newutch yeu wutche onk yean, napanna tahsuog pasuk wetu pish chachaubeog, nishshuog ayeukonáog nesuoh, kah nesuog nishúoh.
12.53 Wut8shimau pish penuánumau wunnaumonuh, kah wunnaumonain wut8shineuh: wutohkasimau wuttauninneuh, kah wuttaunin wutokasineuh: kah wushimun wasenumoncheh, & wasenumit, wushimunneuh.
12.54 Kah wonk unnau missinninnuh, naumóg matokqs wutcheksuayeu wáapemo, kussimw8 na tiadtinnon, kah nnih.
12.55 Kah nauagish sowan[sh]in kussimw8, mos kussitteau, kah nnih.
12.56 Kenaau eiantukkeiog, woh k8waómw8 woskeche pohkok, kah ohke, qut toh n$nih, matta k8wauwóneáu yeu aquompak?
12.57 Nux, tohwutch kenaau nehenwonche sampwe wussittum8óg, uttoh an sampwag?
12.58 Wechauadt noh petukonukquean en magistrat, ne ayóan, menuhkenitteash onk woh kuppohquohwunit noh wutche, ishkont kuppetukonuk en wussittumwaenin, & wussittumwaenin kupponuk aninnohsuenúut, & aninnohsuaenin kukkupshagkinuk.
12.59 Kuttinsh, matta na pish k8m8un, nô pajeh kuttôadtehteaam nishnoh teaug.
13.1 NA wutappinneau ne ahquompak, nawhutche nag wuttinnóneau Galileanso[h], uttiyeuóh 8sqheonk Pilad konukkinukup wussephausuongan8out.
13.2 Kah Jesus namp8ham, nah wuttinuh, sun kuttenantamw8 yeug Galileansog matcheseaenuog ánue onk wame Galileansog? newutche nish spunnannônáoash.
13.3 Kuttinnonnumw8, matchaog, qut matta aiuskoianatam8óg, pish wame kenaau netatupe kutawákompanámw8.
13.4 Asuh yeug nabo swosuk adtas8utcheg, uttoh adt penushonkup qunnunkqukkomuk Siloe, kah nah wunnushon, sun kuttenantamw8 nag matcheseaenuog ánue onk wame neg apitcheg ut Jerusalem?
13.5 Kuttinnonnumw8 mutchaog, qut matta aiuskoianatam8óg, pish wame neyane kutawakompanamw8.
13.6 Yeu wonk kuhkinneasuonk wuttinnon; pasuk wosketomp figse mahtug ahto, ohkehteau ut 8wenominneohteakonit, kah peyau kah natinneham mechumúonk nah ut, kah matchaog namehteaou.
13.7 Neit unnau neh wánteounutche wenonominneohteuk, kusseh, nishwudt kodtumwae nuppeyam natinneuhhamun mechumuongash yeu figse mahtugqut, kah matchag nunnamteaóh, tummehthash, tohwutch wuttamuhkog ohke?
13.8 Kah wunnamp8hamáu wuttinuh, nussontimom, mukk8nash yeu kôdtumuk wonk, noh pajeh nukqunnupohthamunat, kah munnóquohteáan.
13.9 Kah tannekik mechummùonk, ne, matta nán8g, neit mahche ne nag, neit tummehthash.
13.10 Kah kuhk8tomuhteau pasukut synagog Sábath dayeu.
13.11 Kah kusseh, na mo mittamwossis, noh apehtunkqut nashauonguh n8chumwehukqut nabo shwosuk tahshit kodtumwae, kah wonkitchaeu, kàh matta woh summagunnum8 wuhhog.
13.12 Kah Jesus nauont, 8wehkomuh, kah wuttinuh, mittamwossis, kutompanit wutch ken8chumwesuonganit.
13.13 Kah upponamauoh wunnutchegash, kah teanuk sampwesu, kah noh sohsum8ónau Goduh.
13.14 Kah nanaúnnuwaen ut synagogut wutjishontamóe namp8hamauoh, newutche Jesus netskehuwop Sabath dayeu, kah unnau missinninnúh, nequtta tahshikquinnu, ne wosketompaog woh adt anakaushettit, nish ut peyunk, neit netskehuagk, kah matta Sabath dayeu.
13.15 Neit Lord wunnamp8hamauoh, kuteiantukei, sun matta nish noh pasuk kenaau, Sabath dayeu ompineáau wutoxumoh, asuh wutassumoh wutch ne ahhut kushpissit, kah wussagkompagunau en 8tattamohéonat?
13.16 Kah yeuoh mittamwossis, wuttaunoh Abraham, mattannit tahtogkuppunonche kusseh, nabo shwosuk tahshe kodtumwae, sunnummatta woh ompinneau wutche kishpissinneat Sabath dayeu?
13.17 Kah yeush an8wadt, jishanumukqutche akodchuoh, kah wame missinninnúog wekontamwog, newutche wame sohsumóe usseongash nish asechesh.
13.18 Neit n8wau, toh ogqunneungquot wuttahs8tamóonk God, asuh toh woh nuttatupinneunkqus?
13.19 Ogqunneunkquodt pasuk wuskannemunnemésu mustard, ne wosketomp nemunuk, kah anúhtead wuttittanohteaonganit, kah nekin kah nano mishúhquodt mehtug, kah puppinshaussog mamahchesukqut appuog wuttuhqunnehtu.
13.20 Kah wonk n8wau, toh woh neyáneneamun wutass8tamóonk God?
13.21 Ogqunneunkquodt ne seog, ne mittamwossis nemunuk, kah adtahtunk nisheu peksogut n8khik, noh pajeh wame séanit.
13.22 Kah papannupwushau otanash kah otanemesash, kuhk8tomwéhteau neayayomp en Jerusalem.
13.23 Neit pasuk wuttinuh, Lord, sun ohguhsuog wadchanitcheg? kah nah wuttinuh.
13.24 Chekée petutteagk pemaogok squoant, newutche kuttinnonnumw8, monaog natinneohhogig petukon, kah matta wuttapenum8uneau.
13.25 Sontim ne wetuomut, mahché nepauut, kah yanetánuk, kah n8che keneepomw8 poquadchit, kah chuhchunkquehtahhamumw8 squoant, kussimw8 Lord, Lord, wohshitanumáiinnean, kah woh kenamp8hamunkou, kah kuttugkou, mattá k8wahenn8mw8, uttoh wom8k.
13.26 Neit ken8che yimw8, nummetsimunnonup, kah n8tattumunnonup ánaquabean, kah kukkuhk8tomwehteop ut nutau8mmaogqunnonut.
13.27 Qut pish n8wau, kuttinnonnumw8 matta k8wahennomw8 út tohwamòk, amaeitaek wame kénaau anakauséogish matcheseonk.
13.28 Na ut mauonk kah nunnukkutt8ham8onk, nauok Abraham kah Isaak, kah Jakob, kah wame quoshodtumwaenuog ut wutass8tam8onganit God, kah kenaau kukkuphamonteamw8.
13.29 Kah pish 8mwog wutchepwoaeu, kah wutcheksuaeu, kah wutch nannumeiyeu, kah wutch sowaniyeu, kah pish appuog wutass8tam8onganit God.
13.30 Kah kusseh, nawhutche maumachishyeuutcheg pish negonneyeu8og, kah nawhutche negonnayeuwutcheg pish maumachishyeu8og.
13.31 Ne kesukok nawhutche Pharisesog uppeyaonouh, wuttinóuh, sohhash kah amaish, newutche Herod woh kenushhuk
13.32 Kah náh wuttinuh, monchek kah unnok noh wonkqsis, kusseh nussohwhohteam mattannitt8og, kah nutussen nétskehuwaongash, yeu kesukok & saup, kah nishikquinogkok pish nuppannuppe kezhit.
13.33 Qut m8cheke nuppapaumsham yeu kesukok, kah saup, kah na wonk kesukok, newutche matta woh paguanau quoshodtumwaen qut webe ut Jerusalem.
13.34 Woi Jerusalem Jerusalem, kenoshadt quoshodtumwaenuog, kah quassukquontahwhodt neg an8nutcheg en kuhhogkat, toh unne nagwutteae woh nukkod môhmoun kummukkiyeumog, onatuh$hen mohmounont 8sk[th]amésumoh ut agwe wunnuppohwhunit káh mat k8wekontam8mw8.
13.35 Kusseh: kek kenukkodtumontean matta howaun8g, kah wunnamuhkut kuttinnonnumw8, matta pish kenayeumw8 noh pajeh utt8cheyeu8 peyaum8uk, n8wwaeg, wunnanumau noh adt peyont 8wesuonganit Jehovah.
14.1 ONk n$nih, petteadt wekit pasuk masugkenuk pharise, ummechinat petukqunnunk Saboth dayeu, wutaskwhonóuh.
14.2 Kah kusseh, na pasuk wosketomp anaquabit, dropsiyeu8.
14.3 Kah Jesus namp8ham, ken8nau wàdtinnaumatuwonganunutche kah pharisesoh n8wau, sun wunnegen neetskéhuwon Sabboth dayéu?
14.4 Kah nag chepappúog, kah wunnemunuh kah wunnetskeheuh kah moncheáheuh.
14.5 Kah wunnamp8hamauoh n8wau, howan kenaau kutoxinumm8 asuh kutassum8 petshunt pahsohtheganit, sun woh mat teanuk kukkodt[n]8 Saboth dayeu.
14.6 Onk n8nanumóog wunnamp8hamauonaont yeush.
14.7 Kah ukket8hkontamauoh kuhkiñeasuonk neh wehkomutche, nauo[n]t pepenamwog negonappuongash, nah wuttinuh.
14.8 Wehkomadt howae wosketomp wessentuonganit, ahque apsh quônũkquok appuonk ishkont m8cheke quttianumau wosketomp wehkumit.
14.9 Kah noh wehkomukqueog neswe, peyau kah kuttinuk, aninnumau yeuoh negonnappuonk, kah ken8che akodchue nemunum tiahquonkquok appuonk.
14.10 Qut wehkomunumuk, monchish, kah apsh tiahquonkquok appuonk, noh wehkomukqueop peyont, woh kittinuk, netomp ushpontauush, neit woh kutahto quttianittuonk, anaquabhettit neg wehpummukqueaneg.
14.11 Newutche howan mashheu[n]t wuhhogkuh, noh pish péehheau: kah noh ahhohpunk, pish mishehheau.
14.12 Neit wonk unnau neh wehkomukqutche, mishadtupweán puhshunkquaé asuh wunnunkquae, ahque wehkum keetompaog asuh kematog, asuh auwamatcheg, asuh wenaiekitcheg ketatteamunganog: ishkont wonk nag k8wehkomukquog, kah unkquatunk kutayimont.
14.13 Qut mishadtupwean, wehkom matchekuog, n8chumwesitcheg, quogqunnukshoncheg kah pagkenukeg.
14.14 Kah pish k8nanumit, newutche nag matta woh kutonkquatunk8og, newutche pish kutonkquatont, omohkehettit sampwesecheg.
14.15 Kah pasuk nag wehpumukqutcheh yeush n8tog, wuttinuh, wunnanumau noh mechik petukqununk ut wutass8tam8onganit God.
14.16 neit wuttinuh, pasuk wosketomp mishadtup8 wunnonkquaeu, kah wehkomau monaoh.
14.17 Káh ne woh adt8che metsimuk, an8nau wuttinneumoh en nah wehkumuttuppanneg, n8wónat peyonk, newutche yeuyeu wame quoshohtaash.
14.18 Kah nag wame wunn8wahettit n8che wunnummóaog, negonne wuttugquoh nuttaph[ũ] kodchuhkoi ohke, & m8hchu nonche naumun, k8wehquetumoush wunnummoadti.
14.19 kah onkatuk n8wau nuttap8h napanna tahshit neesepissuog oxinog, kah woh nukqutchheoog, k8wehquetumoush wunnum8adti.
14.20 Kah onkatuk n8wau, n8mittumwossis, kah newutche n8nanum peyonat.
14.21 Nemehkuh noh wuttinneumun peyau, kah wuttiñonash wussontimomuh yeushoh, neit sontim ne ut wetuómut musquantog, uñau wuttinneumoh, sohhash teanuk en touomáugquehtu, tadtatchagish otanat, kah pas8k matcheekuog, kah n8chumwesuog, kah qukqunukqshoncheg, kah pogkenumwog.
14.22 Kah wuttiñeumun n8wau, Lord, mahche n$nih, neyan ann8teameán, & asq mahchi.
14.23 Kah Lord unnau wuttineumoh sohhash en mayuhkontu, kah pummeneutunkanéhtu, kah chekée petukas, onk woh neek numwápin.
14.24 Newutche kuttinnonnumw8, matta howanig neg wehkomutcheg, pish qutchehtamóog n8nunkque meetsuonk.
14.25 Kah weecháau muttaánutcheh, & quinnuppekompau kah wuttinuh.
14.26 Howan peyaausit, kah matta sekeneauunk 8shoh, kah ohkasoh kah ummittamwussoh, kah wunnechanuh, kah wematuh, kah ummissésoh, nux kah nehenwonche uppomantamóonk wonk matta woh n$noh nukkodnetuhtaéneum.
14.27 Kah wuttinnaiin howan matta kónum8k uppometshinneum, kah asukiegk, matta woh noh nukkodnetuhtaéneum.
14.28 Newutche howan kenaau, kodayimóg qunnúhkukkomuk, matta nummatappu kah negonne ogketam8 toh anôadtik, uttoh wuttinne wamahtaúun pannuppe kestauunat.
14.29 Ishkont paguodche ponuk ne quenohtag, & matta wuttapenum8un pakodche kestausuut, wame neg nagig n8che wuttôontôhkonóuh.
14.30 N8waog, yeuoh n8che wekitteau, kah matta wuttapenum8un pakodjteausuut.
14.31 Asuh howan ketass8t ayeuhkonont wonkatogeh ketass8toh, matta negoñe nummatappu, kah natwussittám8, uttoh wuttinneu tapenumun nashpe piogqut muttanongkannógkodtoh, wunnogskongqunat noh paont nashpe neesnechage muttañonganogkodtoh?
14.32 Asuh, [ō]katog no[â]dtit apit, an8nau an8náénuh, & kodtantam wuñohteáe unnaiyeuongash
14.33 Netatupe wonk wuttinnaiin howan kenaau, matta nukkodtum8g wame ne ahtunk, matta woh noh nukkodnetuhtaéneumein.
14.34 Salt wunnegen, qut salt wannehteunk wussaltanú8onk, uttoh woh wonk ut saltaneú8.
14.35 Matta ut wuñegenninno ne manógwohkôsik, asuh matta manóguhkonkanit, qut wosketōpaog uppogketamuneau, noh wohtauogkut wuñ8tamunat n8taj.
15.1 NEit wame Publikanog kah matcheseaenúog pas8sukauóuh wuñ8tauonáoont.
15.2 Kah Pharisesog kah Scribsog m8hm8sk8áog n8waog, yeuoh attumunau matcheseaénúh, kah nah 8wéhpumuh.
15.3 Kah wuttinnon yeu kuhkiñeasuonk, n8wau,
15.4 Howan kenaau, nequt pasuk8e wadchanont shepsoh, wañéheont pasuk8h, matta nukkonó8 pasak8gun tahshinchagkodtoh, & pasak8gun tahsuoh, ut touohkomuk, kah natinnewhau neh wánheonche, na en wunnamheonat wonk?
15.5 Kah nameheōt, upponoh wuttugkit, wekontam
15.6 Kah peyont wekit, moáe wehkoma weetompuh, kah wetatteamunguh, nah wuttinuh, weeche wekontam8megk, newutche nummishkau nutshepsum noh wánheogkup.
15.7 Kuttinnonnumw8, neyane wekontamóonk kesukqut newutche pasuk matcheseaen aiuskoiantog, ánue onk newutche pask8gun tahshinchagkodtog kah pask8gun tahsuog sampwesecheg, matta quenahuk8gig aiuskoiantam8onk
15.8 Asuh howae mittamwossis, piogqunne[a]htunk silver, wannehteunk pasuk, matta nasqussum8 wequananteg, & chekhamm8 wetu, menuhke natinneahteaou, na en wunnameteáuunneat?
15.9 Kah naméhteunk, moáe wehkomau wetompuh kah wetatteamunguh, n8wau, weche wekontam8megk, newutche nummiskom ne kodchuhkoi wanteuomp.
15.10 Neyane kuttinnunnumw8, na wekontamóont anaquabhettit wutangelsumoh God, newutche pasuk matcheseaen noh aiuskoianatog.
15.11 Kah n8wau, pasuk wosketomp nesinnámoniyau.
15.12 Kah noh peississit unnau 8shoh, aninnumah chippe maumachiash nish woh ohtauwonish: kah noh wutchippunnumauonash ummaumachiyeuóash.
15.13 Kah matta m8chittikqunógkodtinn8g, peissisit, wame ummóunumunash, kah monchu en nôadtit wutohtimóneat, kah na ut mohtsheau um̃aumachiash mogkemág8e pomontog.
15.14 Kah mahtshunk wame, neit waábe mishe mahshagq[u]odt ne ohkeit, & n8che quenauhikqut.
15.15 Kah monchu, kah wetomuau pasuk8 ne otanat, ne ohkeit, kah wutann8nuh en ohteakonit wutassamonat hogsoh.
15.16 Kah kodtantam 8wamepwunneat nish wuhhogkominneash hogsog mechhettichish, & matta howna wutassamoh.
15.17 Kah waantamwushont, n8wau, tohsuog an8nonche wuttinneumoh n8sh, petukqunneg mummiskhikquog, kah wutáhtoneau, kah nen nuppaskanontam?
15.18 Nutomohkem, nummonchem en n8shut, kah nuttin, n8sh nummatcheéneh kesuk kah ut anaquabean.
15.19 Kah matta wonk nuttapenum8, nutus8wesinneat kenaumon, ayeueh neyane pasuk an8nadt kittinninneum.
15.20 Kah neepau, & peyau 8shut, qut ásh no8sukog, 8shóh nogq, kah kitteamonteanumukquoh, kah quogqueu, kah pogkussin wussittuppukanit, kah wutchipwutt8napoh.
15.21 Kah wunnaumonain wuttinuh, n8sh num̃atcheéneh kesuk kah anaquabean, & matta wonk nuttapenumm8 nutt[e]hennitteanat kenaumon.
15.22 Qut wut8shimau unnau wuttinneumoh, paudtauok wanegik hogk8onk, kah hogquan8k, kah ponam8k wunnutcheganit pehtehhennitchab, kah mokkussinash wussetit.
15.23 Kah pas8k wanogqut kowashenem, kah nush8k, kah metsittéuh, kah wekontamuttuh.
15.24 Newutche yeuoh nunnaumon mo nupp8, kah wonk keteau, mo wannehheau, kah námeheau, kah n8che wekontamwog.
15.25 Onk mohtomeginitche wunnaumonuh appu ohteakonit, kah paont: kah pas8sukog wetu, n8tam puhpeg kah pumukkaonk.
15.26 Kah wehkomau pasuk8 wuttinneumuneuh & wunnat8tomau, yeush toh nauwuttam8ash.
15.27 Kah wuttinuh, kemat peyáu, kah k8sh nushau wanogqunutche Calfesoh, newutche attumunau papaneu.
15.28 Kah noh musquontam, kah matta petutta8, newutche 8shoh sohhamwoh, kah nanampassumukquoh.
15.29 Kah namp8ham, unnau 8shoh, kusseh m8cheke kodtumwae kenánauweush, asuh matta toh utt8che nummatchenehteau kutann8hteam8onk, onk asquam kittinnumaiyeuh goatsem, woh n8wekontamheonat netompaog.
15.30 Qut quenau yeuwoh kenaumon peyont noh mohshadtunk kummaumachiash, ut kenugke nanwunw8dsquausuenuut, kenehtau wanogqunutche kalfsoh.
15.31 Kah wuttinuh, núnnaumon, nagwutteâe k8wetomeh, kah wame ne ahtau, kuttaihe.
15.32 tapeneunkquot n8wekontamúnnanonut, & muskauantamuñanónut: newutche yeuoh kemat mo nupp8, & wonk keteau, & mo wanneheau, kah nameheuh.
16.1 KAh unnau ukkodnetuhtaenumoh, na mo pasuk wenauwetuen, wadchanau nanaunukéh ummaumachiash, kah wutushpunanon ummahtshadtauuh ummaumachiash.
16.2 Kah 8wehkomuh kah wuttinuh, tohwutch yeu unnehtamauun? ohketamah kummaumachiyeue kenananumóonk, newutche matta wonk kenanauunumw8 maumachiash.
16.3 Neit nanauunuk maumachiash n8wau ut wuttinnomiyeumut, toh woh nutussen? newutche nussontimom nutamaunumunk nanauunumôonk maumachiash: n8nanum anaskhamun, nutakodj weenshonat.
16.4 N8wahteoh toh woh asée, mahche amanimuk wutch nanauunumunat maumachiash, onk woh nutattumunukquog en wekúóont.
16.5 Neit wehkomau wame anontaquohhowanit wussontimomuh, & unnau negonne yeuwunutcheh, toh kittinnontuhquohhuk nussontimom.
16.6 Kah n8wau nequt pasuk8e quttuhwheganogod pumme, kah wuttinuh, nemunush k8sukkuhwheg, kah nummatapsh teanuk, & wussukwhush napanna tahshinchagkodtash.
16.7 Neit unnau ontatoge, & toh kittinnontukquohhuk? kah n8wau, nequt pasuk8quttuhwhôsu wheatash, kah na wuttinuh, nemunush k8sukkuhwheg, kah wussuhkwhush shwosuk tahshinchagkodtash.
16.8 Kah Lord waeenomau panneseae nananumunutche maumachiash, newutche waantamwe usseu: newutche wunnaumonainneunk yeu muttaohket, ut uppometuongan8óut, anue waantamwog, onk neg wequayeue wuñaumonainneunk.
16.9 Kah kuttinnonnumw8: 8wetompohteagk nashpe pann8wausseaen mammon n8sinnitteaog, nag woh kuttattamunuk8woog en machemohtag ayeuonkash.
16.10 Noh pabohtanumit ne peasik, nóh pabohtanumau wonk, ut ne mohsag, kah noh panneasit ut ne peasik, noh wonk pañeusseu ut ne mohsag.
16.11 Newutche matta pabohtanumutteaog ut panneseae Mammon, howan woh pabahtanumukqueog wunnamuhkut weenaehtuongash?
16.12 Kah matta pábatanumitteaóg, ne ahtunk ónkatuk wosketomp, howan woh kittinnumunkumw8 ne nehenwonche kuttaiheo.
16.13 Wanne howae wuttinnéumun woh wuttinneumuhkauwo nesuoh sontimoh néwutche sekeneauau pasuk8h, kah womonau onkatogeh: asuh wétomau pasuk8h, kah jishánumau onkatogeh: matta woh k8tinninnéumugkauoh kuhgogkuh God kah Mammon.
16.14 Kah Pharisesog wonk iahche[$]wontogig yeush wame wunn8tamunaoash, kah wuttôôntuhkonouh.
16.15 Kah nah wuttinuh, kenaau nagoh sampwanumogig kuhhogkaog ánaquabhettit missinniñuog, qut God wahteou kutahh8woash, newutche noh mashanumukqussit, ne nishkeneungquod anaquabit God.
16.16 Naumatuong kah quoshodtumwaenuog pajeh John ut, na ut n8che wutass8tamóonk God kuhk8tomoadtin, kah nish$noh wosketomp wutchekee asseechin.
16.17 Kah anue nikkummat kesuk kah ohke matteagunnunn8, onk pasukqut missishik naumatuonk woh matteagunninn8.
16.18 Wuttinnaiin howan pogkenont, ummittamwussoh, & wetauomont onkatogeh, mamuhsu, kah wuttinniin howan neh wetauomont pakenutche, wutche wasukqut mamuhsu.
16.19 Na mo pasuk wenaeetuen noh agkup 8n8i, kah wunne hashabponak, kah wowushp8[$]asekesukokish.
16.20 Kah na mo pasuk wenshaen ussowenau Lazarus, noh sepsumut 8squoantamut, missisitchae kehkechesu.
16.21 Kah kodtantam ummechinat s8hqueheash nish panshunkish wutch wenaehtuen wuttableumut: kah wonk anumwog péyaog kah n8hn8squodtamwog ukkehkechesuongash.
16.22 Kah n$nih wenshaen nupp8, kah kenunnuk Angelsoh, en Abraham wohpanoganit, kah wonk wenaeetuen nupp8, kah posekinau.
16.23 Kah ut chepiohkit spuhquait, auwakompanat, & naau Abrahamoh in nôadtit, & Lazarus ut wohpanoganit.
16.24 Kah mishont8wau, & n8wau, n8sh Abraham monanumeh, & ann8s Lazarus, onk woh quogkinnum uppuhkukquanitch nippeut, kah woh tahtippadtou neenan, newutche nutawakompan[á]m yeu ut 8taut.
16.25 Qut Abraham n8wau, naumon mehquantash ken ne keteaan kutattumunumup nish wanegugish, kah wonk Lazarus mahchukish, qut yeuyeu noh tapheau, & ken kutawakômpenam.
16.26 Kah wonk anue onk wame yeu, nanashaue nenawun & ken, mishe m8noi menehketeausu, newutche neg woh paumushacheg yeu wutch en kuhhogkaout, n8nanumóog, asuh woh mat qushkodteaouog en nuhhogkanonut, nag woh na wagig.
16.27 Neit n8wau newutche k8wehquetumoush n8sh, noh woh kutann8n en n8sh wekit.
16.28 Newutche napanna tahsuog nematog, onk woh nah 8wauwaantamoun, ishkont nag wonk uppeyonau yeu awakompanae ayeuonganit.
16.29 Abraham wuttinuh, nag wuttaiheyeuog Moses kah quoshodtumwaenuog, nah n8tau[á]hettich.
16.30 Kah n8wau, matchag n8sh Abraham, qut pasuk na ont wutch wunnuppinát, nag woh aiuskoiantamwog.
16.31 Kah wuttinuh nag matta n8táuahetteg Mosesoh kah quoshodtumwaenuoh, onk matta woh nupweshanuk8og, tohkônogque pasuk omohkit wutch nuppunat.
17.1 NEit unnáu ukkodnetuhtaeneumoh matta noshkononkquodtinn8, qut togkussittassunn8wongash pish peyaum8ash qut missi wutonkapunaonk nashpe noh paonukqut.
17.2 Ane wunnegik wutche nagum, togwhongane qussuk waashunk wussittippu[k]anit, kah unnohteamuk kehtahhannit, onk neit togkussittassumont pasuk8h yeuh peississinitche.
17.3 Nanauanum8k kuhhogkaôog, kemat matchenehukqaean, aushkom, neuantog, ahq[n]oantamau
17.4 Kah matchenehukquean nesausuk tahshit nompe ne kesukok, kah nesausuk tahshit nompe qushkit en kuhhogkat, n8wadt; nutaiuskoiantam, woh kutahquoantamau.
17.5 Kah Apostlesog wuttinouh Lord, nano mishehtaash n8namptam8onganun.
17.6 Kah Lord n8wau, ahtauóg wunnamptam8onk ogquñeungquok wuskañemesut mustard, yeu woh kuttittamúnneau Sykamore mehtug pohquodchabukish, kah ohteuhkonitteash ut kehtahhannet, onk woh ken8swehtunk8.
17.7 Qut howan kenaau wádtinninnéumit anaskkúhhog, asuh assamont netasu, 8k ohteakonit, woh anont nummattappish meetsish?
17.8 Qut án unnont, quagwoshwetash toh woh adt meetsee, kah puttukquobpisish, kah nanauéhhe, nô pajeh nummahchepunneat, kah ompetak woh kummets kah k8tattam.
17.9 Sun wuttabuttantamauoh neh wuttinneumunneuh, newutche wutussen neyane ann8nont? matchaog!
17.10 Neyane kenaau, mahche usseyog wame yeush ánunn8nógish, n8wagk nenawun matta toh nuttinnompamukqusseumun, webe nutussenan ne woh aseogup.
17.11 Kah n$nih ne$yáont Jerusalem, pannupwushou nôeu Sámariá kah Galile.
17.12 Kah petutteadt otanames, piukqussuog wunnogskauouh neg wadchequtcheg, neg noukómpóog.
17.13 Kah mishont8waog, & n8waog Jesus nussontimomun, monanuminnean.
17.14 Kah nah nauont, wuttinuh, monchek nahtinók kuhhogkaóuh en sephausuenúut, kah n$nih, ne aáhettit, nag pahkheaog.
17.15 Kah pasuk nagoh, nag neetskeheáonk qushkeu, kah mishont8wae sohsum8óneau God.
17.16 Kah penuhteau wuskesuk ut wussetut, wuttabuttautamauoh, & noh wus-Samaritan.
17.17 Kah Jesus namp8huk n8wau, sunnummatta piukqussúog pahkhéon, qut uttiyeug pasak8gun tahsuog?
17.18 Wanne howan namehheon qushkeu sohsum8unónat God, webe yeuoh penuwot.
17.19 Kah nah wuttinuh, omohkish monchish, k8namptam8onk keneetskehuk.
17.20 Kah nat8tomungqut Pharisesoh, toh utt8che peyaum8uk wutass8tam8onk God, wunnamp8hamau kah wuttinuh, wutass8tamóonk God matta peyaumun8h, nashpe woskeche wâunnégukish.
17.21 Asuh matta pish n8wau8og kusseh yeu, asuh kusseh na: newutche kusseh, wutass8tam8onk God kittinnomaiyeum8óont.
17.22 Kah unnau ukkodnetuhtaéneumoh, kesukodtash pish peyaum8ash, pish kukkodt[ā]tamúmw8 naumunat pasuk ukkesukodtum wunnaumonuh wosketomp, & pish mat kenaum8uneau.
17.23 Kah nag pish kuttugk8wóog, naum8k yeu, asuh na naum8k: ahque n8sukók asuh asuhk8k.
17.24 Newutche neyane ukkutshamun yôáyeu wutch agwe kesukqut, wohsum8m8 ogkomae agwe kesukqut: ne pish yane wosketomp wuñaumonuh ut ukkesukodtumut.
17.25 Qut negonnu m[ó]s m8cheke spunnanâu, kah mos pogkenau yeu ut pometuonganit.
17.26 Kah neyanagkup ukkesukodtumash Noah, ne pish wonk n$nih ut ukkesukodtumut wunnaumonuh wosketomp.
17.27 Nag metsupanneg, wuttattamuppanneg, ummittamwussúpanneg, weetauadhetteúpañeg, onk noh pajeh kesukodut Noah petuttead arkut: kah tomogkon kah uppaguanuh wame.
17.28 Neyane wonk, neanagkup ukkesukodtumash Lot, nag metsupanneg, wuttattamuppanneg, adtáopanneg, kodtauompasupanneg, ohkehteópanneg, wekitteópanneg.
17.29 Qut ne kesukok Lot sohhog wutch Sodom sokanon n8htau káh brimstóne wutch kesukqut, káh uppaguanuh wame.
17.30 Né pish n$nih ne kesukok wosketomp wunnaumonuh wahteauwahuwâmuk.
17.31 Ne kesukok, noh apit woskeche-komuk kah ummaumachiash wekit, ahque n8kidj wutamaunumunat, & noh apit ohteakonit néyané wonk ahque qushkeitch.
17.32 Mehquanum8k ummittamwussoh Lot.
17.33 Howan natinnehog wadchanumunat uppomantamóonk, pish 8wanteauun, kah howan wanteunk, pish 8wadchanumun.
17.34 Kuttinnonnumw8, ne nohkôg, nesuog pish wosketompaog pasuk appin, pasuk pish nemunau, onkatuk pish sequnau.
17.35 Nesuog mittamwussissog pish moeu togguhwhôsuog, pasuk pish nemunau, & onkatog sequnau.
17.36 Nesuog wosketompaog pish appuog ohteakonit, pasuk pish nemunau, & onkatog sequnau
17.37 Kah nag namp8hamwog, kah wuttinouh, uttiyéu, Lord? & nah wuttinuh, uttoh ohtag muhhog n$na wompsikukquaog wuttit moeneau
18.1 KAh nah ukken8nuh ut kuhkinneasuonganit, onk missinninnuog woh nagwutteae peantamwog, kah matta woh sauunum8og.
18.2 N8wau, na mo wussittumwaen ut 8tanat, noh matta quoshunk Goduh, asuh matta toh$hentupanumaóu wosketompoh.
18.3 Káh na mo sekousq ne otanat, kah uppeyaonuh, kah wuttinuh, n8wau, an8tauansheh noh jishanumukqueh.
18.4 Kah paswese matta wutussen, qut ompetak n8wau ut wuttinnomiyéumut, uttohkonogque mat nukqushaon God & matta tohhuntupan[u]mauoh wosketompuh.
18.5 Qut uhch newutche yeuoh sekousq n8tamehuk, nutànn8tauansh, ishkont nagwutteae uppeyaonk nussauanumuk.
18.6 Kah Lord n8wau, n8tok uttoh an8wadt panne wussittumwaen.
18.7 Kah sunnummatta God an8tauanshóou nehenwonche pepenauoncheh, neh maunnitteunkqutche kesukodae, & nukkonae, tohkonnogque wussepepáheon?
18.8 Kittinnonnumw8 teanuk nah wutann8tauwanshheuh, qut wunnaumonuh wosketomp peyout, sun pish namehteau wunnamptamóonk ut ohkeit?
18.9 Kah wuttinnon yeu kuhkinneasuonk, neh nawhutch pabuhtanumóncheg wuhhogkauh, wussampweusseaenúunneaóut, kah onkatogeh matánussúog
18.10 Nesuog wosketompaog kuhkuhqueog ut temple en peantamunat, pasuk pharise, onkatog publikan.
18.11 Pharise nepau, kah yeu wuttinne peantamun ut wuttinnomiyeumut, Manit, kuttabuttantamoush, nen matta neyanéyeueh onkatogig wosketompaog, mukk8kinnuácheg matta sampwesékeg, mamussitcheg, asuh neyane yeuoh Publikan.
18.12 Nummat metsem neesit nompe ut pasuk week, nummag piukque chipai wame ne ahtau.
18.13 Kah Publikan nôukkompau, matta tashinnumo wuskesukquash en kesukqut, qut togkodtam wohpanog, n8wau, Woi God kitteamonteanumeh matcheseaen.
18.14 Kittinnounumw8, yeuoh wosketomp womsu en wekit sampweogquanumau, aynwoh onkatog, newutche nishnoh pasuk mashheunt wuhhogkuh pish peeheau, kah noh áhohpánittea[u]shont wuhhogkuh, pish mishéheau.
18.15 Kah wonk uppaudtauóuh mukkiesoh, nah woh ummussinnónat, qut ukkodnetuhtaenuemoh naumohettit, nah wutáushkomóuh.
18.16 Qut Jesus nah 8wehkomuh en wuhhogkat, kah n8wau, peyaaushettich mukkiesog, kah ahque quihtinnók: newutche neg wutchayeuog wutass8tamóonk God.
18.17 Wunnamuhkut kittinnonnumw8, wuttinnaiin howan matta attumunum8g wuttass8tamóonk God, neyane mukkiesut, matta pish na uppetutteáun.
18.18 Kah pasuk nananuwaen wunnat8tomauoh n8wau, wuñetou nussontimom, tohwoh nutussen, onk woh nutahtauun micheme pomantamóonk?
18.19 Kah Jesus wuttinuh, tohwutch ussean wunnetou? matta howan wunnetou, webe pasuk God
18.20 K8wahteoh wuttinn8waongash, Mamussekon, Nushehteahkon, Komm8tuhkon, Pann8wáe wauohkon, Quttianum k8sh & kokas
18.21 Kah n8wau, wame yeush nutussenásh wutch n8skenuunneat yeu pajeh.
18.22 Neit Jesus yeush n8tog, wuttinuh, ash pasuk kukquenauhik: magish wame kutahtauonk, & chachaubenumau matchetuog, & pish k8nōpak8in ut kesukqut, & peyaush asuhkah.
18.23 Kah yeu n8tog, ahche neuantam, newutche muttaeenaétu.
18.24 Kah Jesus nauont, ahche neuantam, n8wau, uttoh unnukque siohkod, uppetukonaóont wenauwehtuonk ohtunkig, wutass8tam8onganit God?
18.25 Newutche anue nikkummat, kammel uppannupwushonat ahhut pukquag ahamogquésuuk onk noh wenauehtuen uppetukonat wutáss8tam8onganit God.
18.26 Kah nag n8togig n8wáog, neit howan ukkô woh wadchanit?
18.27 Kah n8wau, nish noshkânonkquokish ut wosketompauhtu, nish nikkuminneunkqutash ut Godut.
18.28 Neit Peter n8wau, kusseh, nukkodtumumun wame, kah kutásukaúunumun.
18.29 Kah noh wuttinuh, wunnamuhkut kuttinnonnumw8, wanne howan, nukkodtuk wek asuh wutchetuonguh, asuh 8wemattinneuh, asuh mittamwussinneuh, asuh wunnechaninneuh, newutche wutass8tamóonk God.
18.30 Noh matta attumunum8g m8cheke tahshit yeu ahquompak, kah muttaok paaum8uk pomantamóonk machemohtag.
18.31 Neit nemunau nabo nesuunutcheh, kah nah wuttinuh, kusseh, kuhkuhkukquemun en Jerusalem, kah wame nish wasukuhwhôsikish nashpe quoshódtumwaenuog papaume wunnaumonuh wosketomp pish n$nihyeuash.
18.32 Newutche pish ponau Gentilsut, & pish aontukànau, kah onkapunanau, & sissuhquoanau.
18.33 Kah nag pish wussasamatahwhôuh, & wunnushouh, & nishikquinukok pish[ ]wonk omohkeu
18.34 Kah nag matta yeush 8wohtam8unáoásh, kah yeu n8waonk attahtauóneau, asuh matta wahteauóog nish ánukish.
18.35 Kah n$nih, pas8sukog Jericho, pasuk pogkenumwomp appeu kehchemayog, weenshau
18.36 Kah n8tauont mattaánutcheh páumushánit wunnat8tomau toh ánauwuttam8m8uk.
18.37 Kah wuttinóuh, Jesus wun-Nazareth paumwushau.
18.38 Kah mishont8wau n8wau, Jesus ken wunnaumonuh David kitteamonteánumeh.
18.39 Kah nag negonuhkauoncheg, wutaushkomouh, ne wutteashuóneat, qut nano mishont8wau, ken wunnaumonuh David kitteamonteánumeh.
18.40 Kah Jesus neepau, & an8teamo paudtauónat, & pas8sukauont wuñat8tōauoh
18.41 N8wau, teagua kukkodtantam kittinhenunat? kah n8wau, Lord, onk woh nutattumunum nunnaum8onk.
18.42 Kah Jesus wuttinuh, attumunsh kenaum8onk, k8namptam8onk k8wadchanuk.
18.43 Kah teanuk attumunum wunnaum8onk, kah wutasukauoh, sohsum8óneau Goduh: kah wame missinninnuog namohettit, tabuttantamauáog Goduh.
19.1 Kah petutteau, kah pañupwushau Jericho
19.2 Kah kusseh, na mo wosketomp [u]sowenau Zacheus, noh masugkenuk kenugke Publikansut, kah mo wenáeetu,
19.3 Kah nátinneham wuñauónat Jesusóh howan noh, káh wutúnteauun newutche tahsuhkôadtuonk, newutche tiahquonkqsu.
19.4 Kah negonne quogqueu, kah tohk8taau Sycamore matug wunnauónat, newutche ne nogque uppomushon.
19.5 Kah Jesus páont né ut ayeuonganit, spuhquaeu, kah wunnauóh, kah wuttinuh, Zacheus, kenuppe n8kish, newutche yeu kesukok mos nutap kekit.
19.6 Kah kenuppe n8keu, kah 8wekontamwe attumunoh.
19.7 Kah nag namohettit, wame m8hm8sk8waóg, mancheu wutappuononat wosketompoh noh matcheseaenin.
19.8 Káh Zacheus neepau, unnau Lord, kusseh Lord, pâhshe nummaumachiyeuash nuttinninnumau matchekuog, & ne munnumauog howan ne teaguas nashpe pann8wáe spunnonnaonk, nunnompenumau yauut tahsheu.
19.9 Kah Jesus wuttinuh, yeu kesukok wadchanittuonk peyaum8 kekit, newutche yeuwoh wonk wunnaumonuh Abraham.
19.10 Newutche wosketomp wunnaumonuh peyau wunnatinneahamúnat & 8wadchanumunat ne wanteómuk.
19.11 Kah yeush n8tamohettit, ukk8t[n]ehtean kah ukken8nuh adt kuhkinneasuonganit, newutche pás8kom Jérusalem, kah newutche unnantamwog, wutass8tamóonk God teanuk woh nóquod.
19.12 Newajeh n8wadt puhpuhs8tau nóadtit wutohtimoneat, wutattamunumunat tahs8tamóonk, kah ukqushkenat.
19.13 Kah wehkomau piukqussuoh wuttinneumoh, kah upponumauúh piuk uppoundtu8ash, & nah wuttinuh awohteak na en nuppeyonat wonk.
19.14 Qut weetatteaumukqutché nag wussekeneauóuh, kah noh ahsukkaue negont8waog, n8waôg, matta yeuoh pish nanauunuk8un.
19.15 Kah n$nih qushkeit, attumunuk ass8tamóonk neit an8hteam8 yeuh wuttiñeumoh wehkomoneat en wuhhogkat, neh anumauompuh teaguash, onk woh wahtéou toh wutteashe nish$noh wosketomp aneukomauon nashpe anaqushaonk.
19.16 Neit peyau negonshadt, n8wau, Lord, kuppoundum aneuhomauau piokque poundtu8ash.
19.17 Kah noh wuttinuh, wunnegen, k8netum wuttinneumun, newutche kummenuhkinitteam ut ogguhsesinit, piahqutush piukqutash otanash
19.18 Kah nahohtoeyeuit peyau, n8wau nussontimom, kuppoundum aneuhamontam88 napanna tahshe poundteu8.
19.19 Kah neyane wónt wuttinnon, piahqutush ken wonk napanna tahshinash otanash.
19.20 Kah onkatuk peyau n8wau, nussontimom, kusseh yeu kuppondum, ne wadchanumup ut womp8nákinit.
19.21 Newutche kukqushinup, newutche ken ôhquossôaénin, kenemunum ne matta ponam[ó]an, & kupepenum ne matta ahketeaan.
19.22 Kah náh wuttinuh, wutch nehenwonche kutt8nut k8sumush, kum̃matchetum wuttinninneum, wahteauan ôhquássôaen, nemunnumun ne matta ponam8, kah kepenumun ne matta ahketeaon,
19.23 Neit tohwutch matta aninnumauóadt nutteaguásh, ut bankut, peyoon, onk woh natauwompatam nutteauguas weeche usury?
19.24 Kah nah wuttinuh nah nepauunutcheh, amaunumok ne poūd kah animumok noh piukque poundtuohtunk.
19.25 Kah wuttinnouh, nussontimom, nóh piukque poundtuohto.
19.26 Newutche kuttinnónnumw8, nish$noh pasuk noh ohtunk pish aninnumauon; qut matta ahtunk, pish amaunumauun ne ohtunk.
19.27 Qut yeug nummatwomog, matta woh piahtimougig, pas8k, kah nush8k ut anaquabeh.
19.28 Kah yeu an8wadt, negonshau, kuhkuhqueu en Jerusalem.
19.29 kah n$nih, pas8sukog Bethphage kah Bethani kishke wadchuut, ussowetamun wadchu Olives an8nau nesuoh ukkodnetuhtaeneumoh.
19.30 N8wau petutteagk otanemes ne piuhsukkuhkunkqueóg, naut petutteaog, mos kenamheomw8 assemes kishpissu, n$noh asquam na8munk wosketompuh: ompeneuk kah pas8k.
19.31 Kah howan unnukqueog tohwutch ompeneók? yeu kuttinnoneau, newutche Lord ukquenauwahikquoh.
19.32 Kah neg an8nutcheg moncheog, kah namehteoog ne anomp nnah.
19.33 Kah ompinneahettit assemesoh, neg wadtihéitcheg wuttinóuh, tohwutch ompeneók assem
19.34 Kah n8waog, Lord ukquenáhukquoh.
19.35 Kah nag uppaudtauónáuh Jesusoh, kah ponamwog wuthogk8un8oash assemesut, kah ne quenoshoneau Jesusoh
19.36 Kah ne áyont sepagshitteauog wuthogk8nóoash mayut.
19.37 Kah pas8sukog, ne ahhut womussimuk wadchu Olives, wame mattaánutche ukkodnetuhtaéneumoh, n8che wekontamwog, & tabuttantamauáog Goduh mishontowáe, newutche wame mishanakausuōgash nish naumohetticheh
19.38 N8waog, Wunnanumunaj noh ketahs8t paont ut 8wesuonganit Jehovah, wunohteaonk kesukqut, kah sohsumóonk ut quanunkquoh.
19.39 Kah nawhutche pharisesog wutch kenuke mattaánukeg wuttinóuh, sontim, aushkom kukkodnetuhtaeneumog.
19.40 Kah namp8ham kah wuttinuh, kuttinnonnumw8, yeug chequnaphettit, qussukquanash teanuk mishont8wom8[à]sh.
19.41 Kah pas8tshadt, moninneam keihtotan, kah ummauwetamun.
19.42 N8wau, wahteauas, ken, webe yeuut kukkesukodtumut, wadtaumáogish k8nohteaonganit! qut yeuyeu adtahtôsuash wutch kuskesukquehtu.
19.43 Newutche kesukodtash pish kenóhkukkongqunash, pish kummatwomog kukquinupohtheukquog, & kukquinupukungquog kah kukkuppuhkungquog waeenu.
19.44 Kah pish kussissukkunkquanukquog ohkeit, kah kummukiyeumog kittinnomiyeumut, kah matta pish kenukonukk8óg pasuk qussuk petwohtaut, newutche matta k8wahteó8h utt8che adt natauwohhenumuk.
19.45 Kah petutteau Temple, kah n8che sohwhôteadt neh noh ad kodtauwompasinitcheh, kah neh adtôánitcheh.
19.46 Nah wuttinuh, ne wussukwhosu, neek peantamwaékomuk, kah kutayeimuneau komm8towáe asampamukquodtéu8ut.
19.47 Kah kuhk8tomwehteau kesukodae ut templeut, qut negonne sephausuenuog & scribsog, kah matikkenukeg ut missiñinnúut, natinnehamwog wunnushonáoont.
19.48 Kah matta namehteauóog toh woh asehettit, newutche wame missinninnuog ummenuhke kuhkeihtauóuh.
20.1 ONk nnih, pasuk yeush kesukodtash, kohk8tomauont missinninnúh ut temple, & ánont wunaunchem8kaonk, negonne sephausuénuog kah scribsog wanuhkukauóuh, weeche eldersoh.
20.2 Kah ukken8nukquoh n8waog, ussinan chaugua menuhkesuonk nashpe waj yeush ussean? asuh howan noh aninnumungquean yeu menuhkesuonk?
20.3 Kah namp8ham kah wuttinuh, nen wonk kenat8tamauónumw8 pasuk, & namp8hamiek
20.4 Ukkitsummuwaonk John 8m88us kesukqut, asuh wosketompauhtu?
20.5 Kah ken8nittuog, n8waog, unn8waog wutch kesukqut, hô n8wau, neit neit tohwaj matta wunnamptau8ógus?
20.6 Qut unn8waog, wutch wosketompaut, wame missinninnuog kukqussukquoantohukqunnónog, newutche nag unnantamwog John quoshodtumwaenóus.
20.7 Kah nag namp8hamwog, matta n8waôunnán uttoh waje ayenug.
20.8 Kah Jesus wuttinuh, nen wonk matta kuttinnonnumw8, nashpe ne teague menuhkesuonk waj yeush usseé.
20.9 Neit n8che ánont missinninnúh yeu kuhkinneasuonk: pasuk wosketomp ohkehteau wenomiñeaohteuk, & wuñagohkoúheon anakausuaéneuh, & au noadtit wutohtimóneat sepeu.
20.10 Kah ne adt8chéyeu8g, an8nau wuttinneumuneuh en anakausuenúut, onk woh wuttinnumauóuh nawhutche mechummuongash ut wenomiñeaohteakonit, qut anakausuenúog wuttattagkomóuh kah ummehche moncheahéouh.
20.11 Kah wonk an8nau onkatogke wuttinneumuneuh, kah nah wonk wuttattagkomóuh, kah wutakodche auwohkonáuh, kah ummehche moncheáheuh.
20.12 Kah wonk nash8unitche an8nau, kah nah wonk wunn8chumwéhtahwhóuh, kah wussohwhôkonáuh.
20.13 Neit sontim ne wenominneaohteakonit n8wau, toh nutussen? nutañ8n wamónog nunnaumon, paguodche woh ukquttiánumòuh, nauahettit.
20.14 Qut anakausuenúog nauáhettit, ken8nittuog, n8waog, yeuoh nompenont, hah nushontuh, onk ne ahtòonk woh k8taihéinnean.
20.15 Neit wussohwhôkonáuh wutch wenomiñeaohteakonit, kah wuñushòuh, newutche toh pish wuttinheuh sontim ne wenominneaohteakonit?
20.16 Pish peyau, kah pish uppaguanuh yeuh ánakausuénuh, kah pish onkatogke wuttinnumauon ne wenominneohteuk, kah n8tamwehettit, n8waog quhteihteaj God.
20.17 Kah nah ummoninneauoh, kah n8wau, neit teaguas yeu wasukuhwhôsik? ne qussuk wekitteaenuog pagketamòhettit, yeu uppuhkuk88 adt nashik.
20.18 Howan ne pogsumm8wontog ne qussuk, pish sohqsun, qut howan pogs8qut, wuttoghukqun wunn8khikannúunneat.
20.19 Kah negonne sephausuenúog, & Scribsog, ne hour natinnehamwog toh wo[h] an tohqunahettit, kah qusháog missinninnúh, newutche unnantamwog yeu wussin kuhkinneasuonk, ayeuuhkonittue nahoh.
20.20 Kah nag wutaskwhôunóuh, kah an8naog natwussittamwaéneuh, nag ogqueséog sampweseaenúut, onk woh nag tohqunnumwog ukkutt8wongash, neit woh upponóuh, wunnutcheganit kah menuhkesuonganit nanánuaénin.
20.21 Kah nag wunnat8tomauóuh, n8waog, Nussontimom, n8wahteomun ne an8waan, & kussampwe kuhk8tomwehtema, kah matta toh kittin tuppanumóh howa wosketomp; qut kukkuhk8tomwehteam ummay God wuñamuhkut.
20.22 Sun wunnegen nenawun nutompwunnonanònut Cesar asuh matta?
20.23 Qut wahteou wutas8keteaongann8, & nah wuttinuh, tohwutch qutcheheog.
20.24 Nahtsegk nequt ompskot, howan wuttinnusuonk kah 8sukkuhwhonk ohtunk? nag namp8hamwog n8waog Cesar.
20.25 Kah nah wuttinuh, newutche, aninnumok Cesar nish wadtaiheitche Cesar, kah God, nish wadtaiheitche God,
20.26 Kah n8nenumwog tohqunnumunat ukkutt8wongash anaquabhettit missinninnuog, kah monchanatamwog ne wunnamp8hamóonk, kah chequnappuog.
20.27 Neit nawhutche Sadducesog uppeyaunòuh, neg kohkon8wacheg matta matta omohkeonganunn8, kah wunnat8tomauòuh.
20.28 N8waog, nussontimomun, Moses, n8sukkuhhumwanshikqunnònup, howan wematoh nupinnit, ummittamwussit, kah nupuk matta wunnechaneg, wematoh woh nemunau ummittamwussoh, kah woh tohshinum wuskannemuneuh wematoh.
20.29 Newutche na mo nesausuk tohshuwemáttittúog, kah mohtomegit ummittamwussu, kah nupp8 matta wunnechaneu.
20.30 Kah nahohtôeyeuit 8mittamwussissineuh, kah nupp8 matta wunnechaneu.
20.31 Kah nash8it 8mittámwussissinuh, kah neyane wame nesausuk tahsuog, kah nag matta anskanno8og mukkiésoh, kah nupp8og.
20.32 Maumachish mittamwossis wonk nupp8.
20.33 Newutche omohkémuk, howan neh ummittamwussoh? newutche nesausuk 8wetauómuhópuh.
20.34 Kah Jesus namp8huk nah wuttinuh, mukkiesog yeuut muttaohkit wetauatuog, kah wetauadteaog.
20.35 Qut nag ogquanumwutcheg tapenumuk ohtauunat ne muttaok, kah omohkeonk wutch nuppunat, matta nag wetauadteog, asuh matta wetauadheoog.
20.36 Kah wonk woh mat nupp8og, newutch nag tatuppeyeu8og Angelsoh, & nah wunnechanoh God, mahche nah wunneechanoh omohkeonk.
20.37 Onk omohkeog nupp8og wehkomont Jehovah um-Manitt8moh Abraham, kah um-Manitt8moh Isaak kah um-Manitt8omoh Jakob.
20.38 Newutche noh matta 8manitt8meinnáuh napukeg, qut pamontogeg: newutche uppomantam8ounóuh.
20.39 Neit náwutche scribsog, namp8hamwog n8waog, nussontimom k8nomwam.
20.40 Kah ne mahche n$nag, matta tapshauóog wunnat8tomaúonaôont wonk.
20.41 Kah noh wuttinuh, tohwhutch nag n8wáhettit, Christ wuñaumonuh David?
20.42 Kah noh David n8wau, ut ket8hammáe wussukwhonganit, Lord unnau nullordumoh, apsh nuttinohkôunit.
20.43 Naen kummatwomog nutayeuwonaóont kukquenánnehtuonk.
20.44 Newutche David wuttissowenuh Lord, túnkoh wuttinne wunnáumóniin?
20.45 Neit wame missinninnúog wunn8tamunnaóont, unnau ukkodnetuhtaéneumoh.
20.46 Ahqhuk Scribsog: kodtantogig qunashiáongash, kah womantamwog wonkquatuongash ut kodtauwompasuonganit, kah negonne appuongash ut mishadtupp8onganit.
20.47 Neg mahchipwutcheg sekousquaikkomukquash: kah wutche nahtitteáonk sepepeantamwog: nág pish attumunumwog anue mohsag awakompanáonk.
21.1 KAh spuhquaeu, kah náau wenaieetuénuh pamunnumunit ummag8ongan8ash ut o[hh]ohtag nompakouunash.
21.2 Kah nâau wonk pasuk8h matchekuoh sekousquoh, pummunum neesekonásuoh.
21.3 Kah n8wau, wunnamuhkut kuttinnonnumw8, yeuoh matchekue sekousq anue pummunum, onk nag wame.
21.4 Newutche wame yeug wutche monatit pumunnumwog mag8onganóash en Godut, qut noh wutch ummatchekuonganit, pumúnum wame pâmontam8ohtunk.
21.5 Kah nawhutche weogquttumóhettit temple, uttoh áne wunnehteómuk wáonnegigish qussukquanash, kah mag8ongash, n8wau,
21.6 Yeush naumógish, kesukodtash pish peyaum8ash, ne matta pish sequñum8un pasuk qussuk petwohtáut, ne matta tatupûhteamuk.
21.7 Kah kunnat8tomauoh, n8waog, nussontimomun, qut aquompak yeush pish nniyeuash?
21.8 Kah n8wau, nunnukqussek ishkont kutass8kukômitteamw8, newutche monaog pish peyaog ut n8wesuonganit, n8waog, nen Christ, kah utt8cheyeú8 pas8tshaum8, newutche ahque nag assuhk8k.
21.9 Qut n8tamóg ayeuwuttuongash, & kouuhtongquodt, ahque wabesek: newutche yeush negonne mos n$nihyeuash qut wohkukquohshik matta teagunnáno.
21.10 Neit nah wuttinuh, wutchtimóin pish waabehtamóm8 watohtimóin, kah ass8tamóonk ass8tamoonk.
21.11 Kah pish mishequequau monatash ayeuongash, & mashogqunneaongash, & wesaushaongash, & wapamans[u]ongash, pish mogkiyeuash kuhkinneasuongash wutch kesukqut
21.12 Qut negoñe onk wame yeush, kuttohqunukk8óog, & k8woskhukk8og, kupponuk8óg synagogsut, & kupishagkinittuonganit, pas8queog anaquabhettit kehtahs8tamwog, & nananuwacheg newutche n8wesuonk.
21.13 Kah pish kukquinnupetunkquneau wutch wáuwaonk.
21.14 Menuhkohtau8k newutche kuttahh8wout, matta negonne natwontam8unat toh áne namp8ham8k.
21.15 Newutche kittinnumauunnumw8 mutt8m, kah waantamóonk, uttiyeu wame jishannumukqueogig matta woh kutayeuuhkonuk8og asuh kuppanne-nunnéepaiéhtunk8óog.
21.16 Kah pish k8nass8mitteamw8 nashpe k8chetuungan8oog, kah kemat8óog, & auwamógig, & ketompawôog, kah nawhutche kenaau pish kutayimunk8óog nushittuonk.
21.17 Kah pish kussekeneunkumw8 wame missinninnuog newutche n8wesuonk.
21.18 Qut matta pish pasuk mesunk kuppuhkukqut onkapunnómun8.
21.19 Ut kummanunnissuongan8 wadchan8k kukketeahogkonn8óog.
21.20 Kah naumog Jerusalem quinnupekauut nashpeayeuhteáog, neit wahteò8k uppaguanittuonk pas8cheyeu8.
21.21 Neit nag apitcheg Judea ussisháhettich wadchuut; kah neg nôeu apitcheg, sohhamwehettich, kah nag apitcheg wutahtimóneat, ahque ne petutteáhettich.
21.22 Newutche yeush ann8tôadtue késukodtash, onk woh wame nish wohsuk kuhwhosikish n$niyeuash.
21.23 Qut missi wutonkapunáonk noh wompequait & n8sait yeush ut kesukodtash, newutche na pish missi quequenaánumóonk ne ohkeit, & ummasquanumáonk pish ohteau missinninnútu.
21.24 Kah pish penushaog nashpe kenag togkodteg, & pish monchanóog missinno8og en wame wutohtimóneat, kah Jerusalem pish wutáhappanikinneau nashpe Gentiles, na pajeh wutaquompiyeum8 Gentiles pakódche n$nag.
21.25 Kah na pish kuhkinneasuongash nepauzáut, kah na nepaushadtáut, kah anogsehtu, kah ut ohkeit quehquenauánum8ongan8 wutahtimôneuh, weeche nanohkontanumóonk, kehtoh, kah tukk8og kutt8og.
21.26 Wosketompaog wuttah8wòash sauwunnum8m8 nashpe wabesuonk, kah nashpe natauwompattamunat yeush paaum8ugish ohkeit: newutche ummenuhkesuongash kesuk pish nunnukshaash.
21.27 Kah neit pish nauaog wósketomp wunnaumonuh peyau ut matokqsut, nashpe menuhkesuonk, kah mohsag sohsumòonk.
21.28 Kah yeush n8che n$nag, neit spadtauompegk, kah tahshinnum8k kuppuhkuk88ash, newutche kuppohquohwhunnitteaongan8 pas8cheyeu8.
21.29 Kah ukkinn8nuh utkuhkinneasuonganit, naum8k figsuhtug, kah wame mahtugquash.
21.30 Mahche sontiposhunk, kenaumw8, kah k8wahteaumw8 kenaau, yeuyeu weekeneunkquodt pas8cheyeu8.
21.31 Netatup wonk kenaau, naumog yeush n$nihyeuash, wahteau8k wutass8tam8onk God pas8cheyeu8.
21.32 Wunnamuhkut kuttinnonnumw8, yeu pometuonk matta pish paumushaumun8, nô pajeh wame n$nag.
21.33 Kesuk, kah ohke pish matteagunninn8, qut nuttiñ8wáongash matta pish paumushaumun8ash.
21.34 Kah nunnukqsek kuhhogkaôog, ishkont wôh toh utt8che kuttahh8wòog wussaume meechum̃uog nashpe wussaumep8onk kah kogkeussippam8onk, kah teaogkóntam8ongash yeu pomantam8onganit, kah neit ne kesukok kenohkukonkomw8, ash waáhteau8ògkup.
21.35 Newutche netatup ahpe, pish wunnuhkukongk8uh wame neg ápitcheg woskeche wame ohkeit.
21.36 Newutche askuhwheteagk kah nagwutteae peantam8k, onk woh kutogquanumitteamw8 tapenumunat pohquohhamunat wame yeush nish pish nnihyeuash, kah neepauunneat anaquabit wosketomp wunnaumonuh.
21.37 Kah kesukodae kuhk8tamwehteop ut Temple, kah nohkog sohham, kah appu wadchuut, ne hettamun wadchuut Olives.
21.38 Kah wame missinninnuog uppéyaonouh nompoaeu, ut Temple, wunn8tauonaoont.
22.1 ONk mishadtuppóonk mat seannunn8g petukqunneg pas8cheyéu8, ne as8wetamuk paumukauadtuonk.
22.2 Kah negonne sephausuenuog kah Scribsog, natinnehamwog toh woh án nushahettit, newutche wabesuonaog missinninnuh.
22.3 Neit Satan petutteau Judas$ut, nohohtôeu 8wesuonk Iskariot, nog wetogkemut nabónes8utcheg.
22.4 Kah monchu, kah keket8tauau negonne sephausuaenuh, kah keenompóh, uttoh woh an wunass8tomauont.
22.5 Kah nag wekontamwog, kah wunn8waog wuttinnummaonaóont teauguash.
22.6 Kah ukqushomuh, kah natinneham uttoh woh adt wunnass8tamauont, matta wechayeumunk muttaanutcheh.
22.7 Neit peyaum8 kesukod mat seannunn8g petukqunnunk, uttoh adt woh uppaumukauadtuonk nushit.
22.8 Kah an8nau Peter kah John, n8wau, moncheg quoshaieihtainnean paumukauadtuonk, onk woh nummetsimun.
22.9 Kah nag wuttinouh, toh kuttinanatamun nuttit quoshauwenan.
22.10 Kah nah wuttinuh, kusseh, petutteaog otanat, na mos wosketomp kénogskunk8 aht8tnum p8thonchuut nippe, assuhkok en wétuomut uttoh adt petutteadt.
22.11 Kah nah woh kuttinnáu noh noh wáekittog Sontimom kuttinuk, uttiyeu penuwohteae chamber, uttoh adt woh meechu paumukauadtuonk, weeche nukkodnetuhaeneumog.
22.12 kah kenahtinugk8 mashekishkag waabe quoshwéetósu, na ut quaquashwek.
22.13 Kah nag moncheog, kah námehteauog ne anont, kah quagwoshwehtamwog paumukauadtuonk.
22.14 Kah however paaum8ug, nummattappu, káh nabonesuog Apostlesog weeche.
22.15 Kah nah wuttinuh kodtantamoe nukkodtantam, k8wepununnaoont yeu paumukauadtuonk, asquam na nusheumukup.
22.16 Newutche kuttinnonnumw8, matta wonk nummetseuh, noh pajeh mahche n$nag wutass8tam8onganit God.
22.17 Kah nemunum wuttattamwaitch, kah tabattantam, kah n8wau yeu nemunnum8k, kah chachaubenummoadtegk.
22.18 Newutche kuttinnonnumw8, matta n8tattam8 um̃echum̃uonk wenomsippog, noh pajeh mahche peyom8úk wutass8tamóonk God
22.19 Kah nemunum petukqunnunk, kah tabattantam, kah wussoqunnumun, kah nag wuttinnumauon, n8wau, yeu nuhhog nóh anumonteaog, yeu ussek wutche kummequanummuongan8.
22.20 Neyane wonk wuttattamwaitch, mahche meetsimuk, n8wau, yeu wuttattamwaitch, wuskeu Testament ut n8sqheonganit, ne soksquoshunk wutche kenaau.
22.21 Qut kusseh wunnutcheg noh wunnass8mit, n8wetappemuk yeu ut Table.
22.22 Kah wunnamuhkut wosketomp wunnaumonuh monchu, neyane wunn8womuk, qut missi wutonkapunnaonk noh wanass8mont!
22.23 Kah n8che natinnéhamohettit kenugke nagumau, howan yeuoh yeu aseit.
22.24 Kah na mo penuanittuonk kenugke nagoh, uttiyeuoh woh ogquanumit masugkenumuk.
22.25 Kah nah wuttinuh, ukketass8tamom8oh Gentilsog auwohteaog n[a]h ummissugken8wononaoont, kah nag auwohteacheg menuhkesuonk n$nah ut, neg ussowenòog wunnenehuwacheg.
22.26 Qut matta pish ne kuttinnieneau, qut noh masugkenuk kenugke kenaau neyaneyeuitch peississinitcheh, kah noh masugkenuk, onatuh noh wadtinninneumimuk.
22.27 Newutche uttiyeuoh ane missugkenuk? noh apit metsinneat, asuh noh wadtinninneumimuk, sunnummatta yeuoh apit métsinneat? qut nen kowetomunnumw8 neyane noh wadtininneumimuk.
22.28 Kenaau nag nagwutteae wetomeog ut nukqutchhetteaongash.
22.29 Kah nen kukkeihtimunumw8 ass8tamòonk, neyane n8sh keihti[m]it.
22.30 Onk woh kummetsimw8, kah woh k8tattamw8 ut nuttableumun, ut nukketass8tam8onganit, kah woh kutapimw8 naboneenash wussittumwae appuongash wussumónat nabo neese chipanukeg Israel.
22.31 Kah Lord n8wau, Simon Simon kusseh Satan kukkodtonumuk, onk woh kenauohkinukou netatuppe wheatut.
22.32 Qut kummahche peantamwànsish, k8namptam8onk matta woh pannushan8ut, kah mahche quinnuppekompauean, menehke kematog.
22.33 kah wuttinuh, Lord, kuppagkodche weechaush, naneeswe kuppishágkinnettinneat kah nuppinneat.
22.34 Káh n8wau, kuttinsh Peter, monsh matta pish kutt8wau8 yeu kesukok, asquam nishwudt nompe kagkohkonn8waop k8wahuonk.
22.35 Kah nah wuttinuh, an8nunog ne tohut matta petunk kah man8t, kah mokussinash, sun kukquenahukumw8 ne teag? kah n8waog matteág.
22.36 Neit wuttinuh, qut yeuyeu howan wapetunkanit neemunitch, kah wonk wunn8t, kah noh matta wadtogkodteganeg, Magaj wuthogk8[]attôaj pasuk.
22.37 Newutche kuttinnonnumw8, yeu wahsukuhwôsik papaume nen, mos n$nih ut nuhhogkat, kah k8togkemwop kenugke matchesenutcheh: newutche yeush papaume nen, wohkukquoshinash.
22.38 Kah n8waog, Lord, kusseh, yeush nenash togkodtegash: kah nah wuttinuh, wamut.
22.39 Kah sohham, kah monchu neahusset wadchuut Olives, kah ukkodnetuhtaeneumoh woh assuhkunk.
22.40 Kah paont ayeuonganit, nah wuttinuh, peantam8k matta woh kuppetutteamw8 qutchehuwaonganit.
22.41 Kah wutamohkauoh, utt8che qussuk woh pauduhteamuk, kah uppesittukqsun k[a]h peantam.
22.42 N8wau, n8sh, unnanta nan ontattaush yeu wuttattamaitch wutch nuhhogkat, qut matta nuttenantamòonk, qut kuttaihenaj.
22.43 Kah na wuttit naeihtunkqun Angel wutch kesukqut, ummenuhkehukquoh.
22.44 Kah onkapunadt, nano menuhke peantam kah ukkissittom neyaneyeu8 mogkeu padtipp[a]shinit wsqheonk, pogkishin ohkeit.
22.45 Kah neepauut wutch peantamunat, kah peyaonau ukkodnetuhtaeneumoh, wunnamheuh kouweoh nashpe neuánatam8onk.
22.46 Kah wuttinuh, tohwutch koueyog? omohkek kah peantam8k, ishkont kuppetutteam8 qutchehuwaonganit.
22.47 Kah ash pam8adt kusseh mattanukeg kah noh ahennit Judas, pasuk nabonesuwutcheg, nah wuñegonuhkauoh, kah pas8sukauau Jesusoh, wutchipwutt8apwonat.
22.48 Qut Jesus wuttinuh, Judas, sun k8nass8m wosketomp wunnaumonuh náshpe chipwutt8napwaonk.
22.49 Kah nag wenohkauwoncheg naumohettit uttoh ônag, wuttin[ô]uh Lord, sun woh nuttadteamun togkodteg?
22.50 Kah pásuk nag togkomau wuttiñeumoh negonne sephausuaénin, kah tummetham wuttinohkóunne wehtáuog.
22.51 Kah Jesus namp8ham kah n8wau, chequnehtok yeu wehqueu, kah ummussunumauoh wehtauog, kah wunnetskeheuh.
22.52 Neit Jesus unnau negonne sephausuenúh, kah mugquompuh ut Temple, kah nanaánuánutcheh, neh pauhonukqutche, kussohhamumw8 ayeuuhkône nen onatuh komm8towaénin, nashpe togkodtegash kah anwohhouunash?
22.53 Asekesukokish weechayeumunòg ut temple, matta kussummagunum8mw8 menutchegash ayeuuhkonittue nen qut yeu kuthowerumw8, kah ummenuhkesuonk pohkenái.
22.54 Neit wuttohqunóuh, kah ummonchanóuh, & uppas8óoh wekit negonne sephausuaénin, kah Peter wunn8sukauoh noadtit en.
22.55 Kah nashqunánumwóhettit n8teau nóeu kommuk, kah môeu nummatappuog, Peter 8weetappemo.
22.56 Qut pasuk nunksq ummónunneauoh ne ápinit n8taut, kah ummenuhke mónunneaúoh kah n8wau, yeuoh wonk 8weechayeumópuh.
22.57 Kah kohkón8au, n8wau, mittamwossis, matta n8wáheuh.
22.58 Kah teanuk wonk onkatuk wunnauoh, kah n8wau, ken wonk nag pasuk? & Peter n8wau, wosketomp, matta nen.
22.59 Kah nequt hour mahche nag, onkatuk menuhke wauwon, n8wau, wunnamuhkut yeuoh wonk mo wetomuh, néwutche yeuoh uk-Galilean.
22.60 Kah Peter n8wau, wosketomp, matta n8wahteóh toh an8waan. Kah teanuk ash pám8wadt, monsh kutt8wau.
22.61 Kah Lord ompamuhquaeu, kah monéneauau Peteroh, kah Peter mehquantam wuttinn8wáonk Lord, uttoh ánomp, asquam kakutt8ógkup monsh, pish kukkohkann8aúseh nishwut.
22.62 Kah Peter sohham kah wesogkohpôsu.
22.63 Kah wosketompaog, neg kogkononcheg Jesusoh, um̃omontauóuh, & wuttattagkomóuh.
22.64 Kah wequabunáhettit, wuttántawhóuh wuskesukqut, kah wuñat8tomauóuh, n8waog, k[o]dneheoóntowash howan togkomukquean.
22.65 Kah monatash onkatogish blasphemowáe ayeuuhkône ukken8nóuh.
22.66 Kah quenau mohtompog, wunnánaunn8wom8oh missinninnúog, kah negonne sephausuenúog, & scribsog moeu peyaog, & wutuss8ũóuh in uppiahquttum8m8wóut, n8waog
22.67 Ken Christ? ussunan, kah nah wuttinuh, unnunnóg, matta woh k8namptamomw8.
22.68 Kah nen wonk nat8tomauunóg, matta woh kenamp8hamaiyeum8, kah matta woh kupponunneúmw8.
22.69 Mahche yeu nnag, wosketomp wunnaumonuh pish appúoh unninohkôunit ummenuhkesuonganit God.
22.70 Neit nag wame n8waog, neit ken wuñaumonuh God? kah nah wuttinuh, kenaau kussimw8, nen.
22.71 Kah n8waog, toh kittinne nano quenauwahukumun wauwáonk? newutche kenawun ken8tauóun ut nehenwonche wutt8nut.
23.1 Kah wame muttaanukeg nag nepauog, kah wutuss8unóuh Pilat.
23.2 Kah n8che spunnanáhettit n8waog, yeuoh nunnamhéon, pannenuhquohkog wutohtimóin, kah quáhtihteadt ompwunnónat Cesar, an8wadt nagum Christ, ketass8t.
23.3 Kah Pilat wunnat8tomau, n8wau, ken ukketass8tomom8uh Jewse? kah wuñamp8hamau, ken kussim.
23.4 Neit Pilate unnau negonne sephausuenúh, kah missinninnuh, matta nunnamteaóh ummatcheseonk yeuoh wosketomp.
23.5 Kah nano squétuog, n8waog, wogkauunau missinninnúh, kuhk8tomuhteadt pánuppu wame Jury, wutche kutcheu Galile, yeu en ayeuonganit.
23.6 Kah Pilat n8tog Galile, nat8tomwehteau uttoh noh wosketomp wuttinne Galileannuun.
23.7 Kah quenau wahteunk wutcheiyeu Herod wunnanánuaonganit, ummoncheáheuh en Herodut, noh apeup Jerusalem na ahquompak.
23.8 Kah Herod nauont Jesusoh, m8cheke wékontam, newutche sepe kodtantamup wunnauónat, newutche monatash wuttintamónuh, kah annoósu wunnaumunat nawhutche monchanatamwe usseonk nashpe nagum.
23.9 Neit wunnat8tomauoh m8cheke kutt8wongash, kah matta toh wuttinne namp8hamauoh.
23.10 Kah negonne sephausuenuog kah Scribsog, neepoog, kah ummenuhkeu spunnanouh.
23.11 Kah Herod kah weeche wutayeuhteomuh matta tohhentupanumouh, kah ummomontauouh, kah wuthogqheouh wunne hogk8onk, kah wonk ummonchéaheuh en Pilat$ut.
23.12 Kah ne kesukok Pilate kah Herod wetompaittuog, newutche negonae penuanittupanneg.
23.13 Kah Pilate, moaeu wehkomont negonne sephausuenuh kah nananuanutcheh, kah missinninnuh.
23.14 Wuttinuh yeuoh kuppáudtiinneau wosketomp, wutche uppanne nukquohkouonat missinninnuh, kah kusseh mahche nunnat8tomau anaquabeog, wanne nummiskom8 ummatcheseonk yeuoh wosketomp, papaume yeush waj ushpunnanogish.
23.15 Asuh matta wonk Herod: newutche kutann8nnumwop na én, kah kusseh, matta toh unnehhik8 ne woh nap8wontog.
23.16 Newutche nussasamutah, kah neh nuttit ompinnean.
23.17 Newutche m8che mos pasuk ompinnimaunauh ut mishadtupp8ongit
23.18 Kah mishont8waog wame moeu, n8waog amaun8k yeuoh wosketomp, kah ompanimaiinnean Barrabas.
23.19 (Noh newutche wogkoueonk ayikup ut 8tanat, & newutche nushehteaónk, kuppishagkináu)
23.20 Qut Pilate kodtantog ompinneon Jesus, wonk nah ukkinn8nuh.
23.21 Qut mishont8waog n8waog pummetonkuppunok pummetonkuppunok.
23.22 Kah wuttinuh nishwudt nompe, tohwutch, chaugua ummatcheseonk? matta namteauoh tohwutch nuppuk, newutche nussasamatah, ne nuttit ompinneon.
23.23 Kah menuhke nashpe mishont8waongásh wéhquetumwog woh pummetunkapunau: kah 8wadtauatonkqussuongan8, kah negonne sephausuenúog sohkóhsuog.
23.24 Kah Pilat 8sumuh, onk woh n$nih neyane wehquetumohettit.
23.25 Kah wutompenimauoh noh kobshagkinausit newutche wogkouunum8onk, kah wunnushteaonk, neh ahchuánumáhetticheh, qut ponau Jesusoh nag wuttenantam8ongan8woont.
23.26 Kah monchanáhettit, tohqunáog pasuk8h Simonoh wussyrenian, w8msit wutch wutohtimóneat, kah neh ukquenahtauóuh pummetunkuppuneg, onk woh ukkinnumunat nahohtôeu Jesus$ut.
23.27 Káh monacheg missinniñuog wutasukauóuh, kah mittamwóssissog neg wonk mogeg, kah mauemoncheg.
23.28 Qut Jesus ompamuhquait nô en, n8wau, wuttauninneunk wutch Jerusalem, ahque mauemegq, qut mauem8k kuhhogkaóog, kah kenechan8ôog.
23.29 Newutche kusseh, kesukodtash peyaum8ash, ne pish adt n8wáhettit, wunnánumau mahchéit, kah ôontomuk matta ne neechagig, kah sogkodtungash matta nán8nontam8mugish.
23.30 Neit pish n8che hettamwog wadchuash senugquetahwhiñean, kah kogsuhkôagish, nukkuhkiinnean.
23.31 Newutche yeush ussehettit ut askuhquamut, toh pish ussen ut nunohtáut?
23.32 Kah na mo nesuog onkatogig matcheseaenuog weeche sagkompagunonuh, nushónaóont.
23.33 Kah paáhettit ayeuonganit ussowetamun Calvary, na wuttit pummetonkapunnaóneau, kah matchésecheg pasuk wuttinohkôunit, onkatuk menadcheanit
23.34 Neit Jesus n8wau, n8sh ahquoantamau nag, newutche matta wahteauóog toh asehettit, kah chadchabenummóadtuog wuthogk8, kah wuttittannôhtaadtinn[e]áu.
23.35 Kah missinniñúog neepauog wunnauóuh, kah weeche nanánuwacheg ummomontauóuh, n8waog, onkatogig pohquohwhunau, pohquóhwhunonch wuhhogkuh, noh Christeuut pepen8wonche God.
23.36 Kah wonk ayeuhteáog um̃omóntauóuh, uppeyaonóuh, wuttinnumauouh vineger.
23.37 Kah n8waog, ken ukketass8tamomhettit Jewsog, pohquawhus kuhhog.
23.38 Kah wussukwhonk ponumun waabesu unnont8waóngane Greek kah Latine, & Hebrew, YEUOH KEHTASSOOT UT JEWSUT.
23.39 Kah pasuk match[e]seaen neg woushancheg, ukkemomouh, n8wau, ken Christuean pohquohwhus kuhhog kah nenawun.
23.40 Qut onkatuk namp8ham, wutaushkomuh n8wau, sunnummatta kukqushoh God, newutche ken wonk kittinne wussumittean?
23.41 Kah nenawun wunnamuhkut sampoi, newutche nutattumunumumun piuhsuke onkquatunk nutusseonganunnonash, qut yeuoh matta tohhen matchéseu.
23.42 Kah unnau Jesusoh, Lord mehquanumeh peyóan kukketass8tam8onganit.
23.43 Kah Jesus wuttinuh, wunnamuhkut kuttinsh, yeu kesukok mos k8wetomeh ut Paradisut.
23.44 Kah mo papaume nequttá tashe hower, kah na mó pohkenái wame muttáohkit, noh paje pasuk8gun tohshe howeru8g.
23.45 Kah nepauz mo pohkennum, kah adtnikheg ut temple, nôeu pasishau.
23.46 Kah Jesus mohshont8wadt, n8wau, N8sh ut kenutcheganit kuttinnumaush, nunnashauónk, kah yeu an8wadt, neit nupp8.
23.47 Kah noqutpasuk8it nag uttoh aunag, sohsum8óneau Goduh, n8wau, wunnamuhkut yeuoh sampweseaen.
23.48 Kah wame missinninnuog, neg moeu peyoncheg, namohettit nish aunagish, togkodtamwog wohpanagun8, kah qushkeog.
23.49 Kah wame wetompaog, kâh mittamwussissog neg asukáuwoncheg wutch Galile nôekompoog, naumwog y[é]ush.
23.50 Kah kusseh, na mo wosketomp hennau Joseph, ken8tamwaen, kah noh wunnetu kah sampwesu.
23.51 (Noh matta weét8aegkup, ne ukken8tam8onk kah wutusseonk) noh wut-Aramathea wutotanáóut Jewsog (noh wonk pahtunkup wutass8tam8onk God)
23.52 Yeuoh au Pilatut, kah nanompanwau wuhhogkuh Jesus,
23.53 Kah wunn8kinuh, kah 8weénakinuh womponákinit, kah upponuh wenohkeit, ne wantahausik qussuk, uttiyeu asquam wosketomp wohtohhut poñout
23.54 Káh ne kesukok mo quaquoshweonk, kah sabbath pas8cheyeu8.
23.55 Kah wonk mittamwossissog neg asukauoncheg wutch Galile, wutasukauóuh, kuhkinneāwog weenohke, & uttoh seepsumit wuhhog.
23.56 Kah nag qushkeog, kah quoshauwehtamwog spicash kah pummeash, kah anwôhsinwog Sabbath dayeu neyaunag wuttinn8waonk,
24.1 KAh negonne kesukok ne week, nompoaeu, peyaog wenohkeet, paudtóog spicash nish quoshauwehtamwéhetticheh, kah nawhutche onkatogig 8weechayeum8uh.
24.2 Kah namehteóog qussuk tuttuppequanausu wutch wenohkit.
24.3 Kah nag petutteaog, kah matta nameheauouog wuhhog Lord Jesus.
24.4 Kah n$nih, m8che wuttamanatamóhettit ne papaumeu kusseh, nesuog wosketompaog noh kishke nepóog, wôhsum8m8 wuthogk8unash.
24.5 Kah wabesehettit, kah nauwanumwog wuskesuk8ash en ohkeit, nag nah wuttinóuh, tohwutch natiñehok pamōtog ut kenugke napukeg
24.6 Matta yeu wutappein, qut omohkeu, mehqantam8k ne ánukqueógkup ash apit Galile.
24.7 N8wau, wosketomp wunnaumonuh m8hche mos ponau wunnutchegan8wóont matcheseaenuog. Kah pummetunkapunnaau, kah nishikquinogkok wonk omohkeu.
24.8 Kah mehquantamwog ukkutt8wongash.
24.9 Kah qushkeog wutch wenohket, kah wame yeush wuttinnonnáoash, nabo nequttúunutcheh, kah wame onkatogig.
24.10 Noh mo Mary Magdalene kah Joanna, kah Mary okasoh James, kah onkatogig mittamwossissog neg wechayeumoncheg, neg yeush anoncheg Apostlesoh.
24.11 Kah ukkutt8wongan8oash wutogqueneamoaonáash netatup noweteyeuwonganit, kah matta 8namptauouh.
24.12 Neit Peter neepau, kah quogqueu en wenohkit, kah nauwakompauit, naum womponakinash chipishinash, kah amayeu, monchantam ut wuttahut ne aûnag.
24.13 Kah kusseh, nag nesuog auog ne kesukok otanamesut ussowetamun Emmaus: ne wutch Jerusalem, papaume nequtta tahshinchage furlongs.
24.14 Kah keket8hkôadtúog, wame yeush âunagish.
24.15 Kah nnih, keket8hkôadtehettit, kah 8weogquttumunneau, Jesus nagum uppas8sukauoh, kah nah 8weechauh.
24.16 Qut wuskesuk88ash kohkôunnumunash matta woh 8waheóneau.
24.17 Kah nah wuttinuh, chaugua yeush kukkéket8hkoadtuonganoash pamwusháóg, kah keneuanatamw8?
24.18 Kah pasuk nagoh ussowenau Cleophas, namp8huk wuttinuh, ken webe pen8wot ut Jerusalem, kah sun mat k8wahteo yeush naut aûnagish, yeush kesukodtash?
24.19 Kah wuttinuh, papaume Jesus ut Nazareth, noh manittowomp, missugken usseonganit kah kutt8wonganit, anaquabit God kah wame missinninnúh.
24.20 Kah uttoh negonne sephausuenuog, kah nanawunnuómunnonog uppôgkodchimóuh, én nuppunat, kah uppummetunkapunnaóuh.
24.21 Qut nuppabuhtánumónanónut noh woh pohquohwhunont Israeloh: kah m8cheke onk yeu, yeu kesukok nishwe kesukod nadteuh yeush aûnag.
24.22 Nux, kah nawhutche mittamwussisog wonk neadtashisháog, nutchepshanukqunnonog, neg nompoae ut weenohkit.
24.23 Kah matta namheahetteg wuhhogkuh, peyaog n8waog, nag wonk naumwog wunnaehtúhsuongan8 Angelsog, neg an8wacheg, noh pomantam.
24.24 Kah nawhutche nag wechayeumukqueagig, auog weenohket kah ne wuttinne namehtinneau, mittamwossissog an8wáhettit, qut noh mat nag wunnauóuh.
24.25 Neit nah wuttinuh, woi mattammagwog, kah tohkequtteáhhon wunnamptamunat, wame quoshódtumwaenuog ne an8wáhettit.
24.26 Sun woh mat m8che Christ chequnnehtam8 yeush? kah uppetukonat wussohsum8onganit?
24.27 Kah negonáe ut Mosesut, kah wame quoshódtumwaenuog nah ukkuhk8tomauoh, ut wame wussukwonganash, nish papaume wutche nagum.
24.28 Kah pas8sukomwog otanemes ne oiyah[e]ttit, kah ogqueseu anea pomushaumuk.
24.29 Qut nag ukkogkánimóuh, n8waog, weetôminnean. newutche nahen wunonk88k, kah kesukod nahen mohtsheau, kah petutteau 8wetomónat.
24.30 Kah nnih, apit ut meetsinneat weche nahoh, nemunum petukqunneg, & 8nánittamū, kah wuss8hqunnumun, & nah wuttinnumauun.
24.31 Kah wuskesuk8ash woshweem8ash, kah 8waheouh, kah ne wuttit ahque nauoneau.
24.32 Kah hettuog sunnummatta kuttahhunnónash chikohtan8sohhash ut kittinnomiyeumunnónut keket8kunkqueog ut mayut, kah woshwunnumunkqueog wussukwhonganash?
24.33 Kah nepóog ne hower, kah qushkeog en Jerusalem, kah nameheáog nabonequttuunutcheh moiéog, kah nag wechayeumonchg.
24.34 N8waog Lord wunnamuhkut omohkeu, kah naeihtaau Simon.
24.35 Kah wuttinnonnaoash nish âunagish ut mayut, kah uttoh ane waheont, wuss8hqunnumunat petukqunneg.
24.36 Kah yeu an8wahettit, Jesus nagum, nôeu nepau, kah nah wuttinuh, wunnohteagk.
24.37 Qut nag chepshaog kah wabesuog, kah unnantamwog nauaog nashauonguh.
24.38 Kah wuttinuh, tohwutch wuttamanatamóg, kah tohwutch waapem8ug kuttenanatam8ongan8oash ut kuttahh8wout.
24.39 Kuhkinneam8k nunnutchegash kah nussetash, noh nen, mussunnegk kah naum8k, newutche nashauonk matta weyauseu kah wuskónneu neasena[u]weog.
24.40 Kah yeu an8wadt nah wunnahtinuh wunnutchegash kah wussetash.
24.41 Kah asquam wanamptamhettegkup, newutche wekontamóonk, kah monchanatamwog, nah wuttinuh, yeu kuttit um̃echumumunneau?
24.42 Kah wuttinnumáuouh kodchuhkesu ahabwosit namos, kah honny comb.
24.43 Kah wunnemunnumun, & metsu ut anaquabhettit.
24.44 Káh wuttinuh, yeush kutt8wongash anunnogkupash ash wechayeumunog, onk woh wame yeush mos n$nihyeuash, nish wasukuhwhosukish wuttinnaumatuonganit Moses, kah ut quoshodtumwaenuut, kah ut ket8hammaonganit papaume nen.
24.45 Neit 8woshwunnumauuh 8wohtamongan8, onk woh nag wohtamwog wussukwhongash.
24.46 Kah nah wuttinuh, yeu nussukwhosu, kah yeu m8ché mos Christ wutchéqunnehtamun, kah omohkeu nishukquinukok.
24.47 Onk aiuskoiantam8onk, kah ahquontamòonk matcheseongash woh kuhk8tomoadtin ut 8wesuonganit kenugke wame wutohtimoneash, kutchéu ut Jerusalem.
24.48 Kah kenaau k8wauwonaoash yeush.
24.49 Kah kusseh, nutann8n ukquosh8waonk n8sh ut kenaau; qut appek ut keit8tanat Jerusalem noh paje pakodjhetteaog nashpe menuhkésuonk wutch aongkouwe.
24.50 Kah wussohweu sagkompagunuh wehque Bethani, & spunnum wunnutchegash & nah 8nanumuh.
24.51 Kah n$nih, ash pame wunnanumont, noh wutamaehtauuh, & speuunau en kesukqut.
24.52 Kah nag 8wowussumóuh, kah qushkeog en Jérusalem, nashpeu mishe wekontamóonk.
24.53 Kah nagwutteae appuog Temple, tabuttantamwog kah wunnanumáog Goduh. Amen.
