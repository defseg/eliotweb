1.1 WUttinn8waonk Jehovah ne pauhonukqut Zephaniah wunnaumonuh Cushi, wunnaumonuh Gedaliah, wunnaumonuh Amariah wuñaumonuh Hizkiah, ut ukkesukodtumut Josiah wunnaumonuh Ammon Judae ketass8t.
1.2 Nuppapaquanne machukkissum wame teanteaquassinish wutch ohkeit wussin Jehovah.
1.3 Nummahchumweh wosketomp kah puppinashim kah nummahtupan kesukque puppinshasog, kah kehtahhanne namohsog, kah togkussittassun8ongash weeche matcheet8og, kah nuttummetah wosketomp wutch ohkeit wussin Jehovah.
1.4 Kah wonk nussepagnumunau nunnutcheg Judah, & ut wame wadohkitcheg Jerusalem, kah nuttummetah Baalle ashqshont wutch yeu ayeuonganit: kah 8wesuongan8 Chemarimsog weeche sephausuenuog.
1.5 Kah neg wowussumoncheg kesukque kenauwameonk ut woskeche kommukquehtu, kah neg waussummuacheg, kah neg chadchekeyeuacheg nashpe Jehovah kah nashpe Malcham
1.6 Kah neg quoshkecheg wutch Jehovahut, kah yeug matta natinnewhonkig Jehovah, kah matta nat8tomwehteagig.
1.7 Chequnapsh ut anaquabit Lord Jehovàh newutche ukkesukodtum Jehovah paswohteau; newutche Jehovah quagquoshwehtam sephausuonk: noh wehkomau pauhonukqutcheh.
1.8 Kah pish nnih ut ukkesukodtumut Jehovah wussephausuonk, nussasamatah sontimoog: kah ketass8t wunneechanoh, kah wame neg agqutcheg pen8ohtae hogk8.
1.9 Nenan kesukok wonk nussasamatah neg wame quequeshonche aneuskham8onganit, neg nomwohtunkeg wussontimom8oh weekuout chekeyeuuk kah as8kekodteam8onk.
1.10 Kah pish nnih ne kesukok wussin Jehovah, mishont8waonk wutch namohse squontamut, kah 8n8onk wutch nahohtóeu, kah mishe koshkeonk wutch wadchuuhkontu.
1.11 Kah 8n8k kenaau wadohkeoogish Maktesh, newutche wame anaqushaenuog tummehtahwhoog, wame neg kónunnukeg silver tummehtahwhoog.
1.12 Kah pish nnih, na ahquompag, nunnatinneahkon Jerusalem nashpe wequanantegash, kah nussasamatah wosketompaog, pashagkuppasukeg, neg an8wacheg ut wuttahh8wout Jehovah matta pish wunneseu asuh matchesu.
1.13 Newaj pish ummaumachiyeu8ash tohqunnum8onganu8ash, kah week8oash touishineash: nag pish wonk weekitteaog, qut matta pish wutaiinaoash, nag pish ohkehteaog wenominneohtekonash, qut matta wuttattamoog ne wine.
1.14 Ummishe kesukodt8m Jehovah paswohteau, pas8cheyeu8, kah mishe kenupsheau, wadtauatonkqussuonk ukkesukodtum Jehovah menuhkesuen pish na wuttit weesogkohposin.
1.15 Ne kesukok musquanittue kesúkod, wuttamehpunae, kah quequenauanumoe kesukod, mahchumoe kah touishinne kesukod pohkenae kah kuppohquodte kesukod, matokqse pogke k[u]h pohkeni kesukod
1.16 Monopuhpegquane & mamusse quagwoshweeu kesukod; ayeuhkonittue pumménutausue keitotanash, kah qunuhkquikomukquash.
1.17 Kah pish nunnuhkenumau quequenauanumoonk wosketompaog, nag pish ogque pomshaog pohkenumwut, newutche matcheneheaog Jehovah: kah 8sqheongan8 pish ogque sokenumun puppissaiyeuut, kah 8weyaus neane anohkeit.
1.18 Qut wussilverum kah ukgoldum8 matta pish tapenum8mun8 uppohquohwhunukqunnaout, ut ummusquanittamwe kesukodtumut Jehovah: qut mamusse ohke pish mohtsheau nashpe wunn8taeu m8summuaonk: newutche noh pish teanuk wohkukquossumwúhheuh wame neg wadohkitcheg ohkeit.
2.1 MIyáek, nux miyaek, woi wutohtimóin matta ahchewontam8muk.
2.2 Asquam kuhquttumoonk neechog, asquam kesukod ogque paumushomun8g wussadteámunit, asquam ummishe musquanitteaonk Jehovah nuhkuhkongqueóg, asquam ummusquanittamwe kesukodtum Jehovah nuhkuhkongqueóg.
2.3 Natinneah8k Jehovah wame kenaau manunusseógish ut ohkeit, kenaau aseógish 8sittum8onk, natinneham8k sampwe usseonk, natinneham8k manunnissuonk, pagwodche woh kutadtahshitteamw8, ut ummusquanittamwe kesukodtumut Jehovah.
2.4 Newutche Gaza pish ahquanumau, kah Ashkelon touushin: nag pish sohh8kauáog Ashdod puhshaquodt, kah Ekron pish kodtahchabukohhamun.
2.5 Missi wutonkapunaongan8 wadohkitcheg kishke ketahhannit Cherethitse wutohtimóin, wuttinn8waonk Jehovah kutayeuhkonukumw8; woi Canaan, Philistianse ohke pish kuppaguanush, onk matta pish wutohkein.
2.6 Kah kishke ketahhannit, na pish wutayeuongash kah 8wetuomesineau nanaushepsaenuog, ka[g] chippinnutungash wutch flocksog.
2.7 Kah sussippoe wutche ashqshoncheg wekit Judah; nag pish na wuttittanadtupwuneau, ut Ashkelone wetuómut, pish sepsinwog wunonkquaeu: newutche Jehovah um-Manitt8m nah pish wunnátauwáheuh, kah pish qushkinnum nag ummissinnaongan8.
2.8 Nunn8tamup ukkekomuáonk Moab, kah ummatchenaongan8 wunnaumonuh Ammon, uttoh adt kekomáhettit nummissinninnúmoh kah misheheáog wuhhogkauh ut ayeuhkonittue wussissippoiyeum8óut.
2.9 Newaj pomontamon wussin Jehovah ayeuhteaunit, um-Manitt8moh Israel wunnamuhkut Moab pish tatuppeyeu8 Sodomut, kah wunnaumonuh Ammon, tatuppeyeu8og Gomorrahut: ne adt tannegik nettlesash kah salte passahtheganash, kah machemohtag touishin, ashqushoncheh nummissinninnúmoh pish nah ummatchheouh, kah ashqshoncheg nummissinninnumog pish nah wutohtoonganinneáuh.
2.10 Yeu pish wutahtauuneat wutch uppehtuánum8ongan8, newutche nag kehkomaog, kah misheheaog wuhhogkauh ayeuhkonittue ummissinninnúmoh Jehovah ayeuhteaunit.
2.11 Jehovah pish nah wutonkquanumwe unneheuh: newutch noh paskonontamwéheau wame ohkee manitt8og, kah wosketompaog pish nah 8wowussumóuh, nishnoh pasuk wutch wutayeuonganit, wame ummunhan8m8óash penuwohteaog.
2.12 Kenaau Ethiopiansog wonk pish kenushitteamw8 nashpe nuttogkodteg.
2.13 Kah noh pish ayeuhkonittue summagunum wuhpit en nanummiyeu, kah pish pagwunau Assyria, tah touushitteo Nineveh, kah ogque nunohteau touohkomukqut.
2.14 Kah flocksog pish sepsinwoh wunnashómut wame wutohtim[ó]inne puppinashimwog: naneeswe Cormorant kah Bittern pish appuog waabee pummétohtaut, 8wadtauatonkqussuongan8 pish ket8hamom8 ut kenogkaneganit, touussinoonk pish ohteau ut wutanuiskham8ongan8out, newutche noh pish u[n]khum Cedare anakausuonk.
2.15 Yeu muskouanatamwe keitotan ne mat toh an tupontamoe ayeum88k, noh ann8wadt ut wuttahut, nen, kah matta onkatuk howan: uttoh wuttin touussinun? ayeuonk ne woh sepsuk puppinashimwog? nishnoh pasuk noh paumukauont pish umméshanánumwe n$noh, kah nunnukkinnum wunnutcheg.
3.1 MIssi wutonkapunn[á]onk noh onkquodtamwenin, kah nishkeneunkqussit, s[u]nukkutchohh8wae keitotan.
3.2 Noh matta n8swehtam8, matta attumunum8 sasamatahwhuttuonk: matta pabahtánumóou Jehovah: matta pas8sukauóou um-Manitt8moh.
3.3 Wussontimomoh wuttinnomiyeumut nehnehteáe qunnón8og, 8sittumwaeneumoh wununkquae mukquashimwog, mata meechuog wuskonash nô pajeh mohtompanit.
3.4 Ukquoshodtumwaeneumoh nunkonwog kah wunass8muwaenúog: wussephausuenuoh nishketeauog sanctuary, nag chekee unnéheaog naumatuonganit.
3.5 Sampweusseae Jehovah nashaue appu, matta matchesu, nish$noh mohtompan wequaiyeuut paudto wussittumoonk, matta pannushadtoou: qut mat sampwesegk matta wahteau akodchuonk.
3.6 Nuttummetahhamup wutohtimoneash: ukqunuhquikkomuk8ash touishinneash, nummahchumwushitteoh toumaogquash, onk matta howan pomushoou: ukkeitotanash pagwodtauunash: newaj ná matta wosketompaun8g, kah matta wutohkein.
3.7 Nussip wunnamuhkut pish kukqusheh: pish kutattumunum kuhk8tomoadtuonk: newaj wutayeuonk matta tummehtham8muk, tokonogque nag nussasamatahwhoneau qut nag nompoae omohkeog: kah annisteoog wame wutusseonganash.
3.8 Newutche pahtesuonegk, wussin Jehovah, nô pajeh kesúkok omohkeon en tóhqunnum8onganit, newutche ne nuppogkodtantamoonk, mukkinnumunat wutohtimoneash onk woh nummukkinnum tahs8tam8ongash nussokanumunat nussekeneam8onk, wame nummishe musquanittam8onk: newutch wame ohke, pish mahchikkutteau nashpe nunn8tae m8sitteam8onk.
3.9 Newutche neit nukquinnupinum en missinninnuut pahke unnont8waonk, onk woh nag wame wehquetumauaog Jehovah wowussumonat nashpe nequtt8waonk.
3.10 Wutch ongkoue Ethiopiae sepuehtu, weehquetumaitcheg, wuttaun8oh nunnaswaiyeumog pish paudtoog nummag8ongash
3.11 Ne kesukok matta pish kutakodchuontam8 wame kutusseongash, uttoh adt pannesehtiean: newutche neit nutamaun wutch kenashomut, neg weekontogig ut kuppehtuanum8onganit, kah matta pish wonk kuppehtuanum8h, newutche n8neetupanatamwe wadchum.
3.12 Kah wonk nussequnum ut kenashomut onkapunae, kah matchekue missinninnuog: kah nag pish pabahtantamwog 8wesuonk Jehovah[?]
3.13 Neg sekqshoncheg ut Israel matta pish matcheseog asuh pann8waog: kah [á]s8kekodteam8e meenan matta pish namehteauouun ut wutt8n8out, newutche nag pish meetsuog kah sepsinwog, kah matta pish howan 8wabeseheuh.
3.14 Ket8hamush, woi wuttaunoh Zion: mishont8a[s]sh woi Israel: we[e]kontash, kah muskouantash nashpe mamusse kuttah, woi wuttaunoh Jerusalem.
3.15 Jehovah amaunum k8sittumoonk: pogkenau kummatwomoh, Israelle ketass8t, Jehovah kenashomut ohteau: matta pish wonk kenaum8 machuk.
3.16 Ne kesukok pish unn8won ut Jerusalem, wabesehkon: kah en Zion, kenutchegash saunum8m8uhkitch.
3.17 Jehovah kum-Manitt8m noh kenashomut menuhkesu, noh pish wadchanuau noh pish weekontamoe kummuskouanatam8onuk, nah pish anwohsin ut 8womoausuonganit, noh pish kummiskouanatam8onuk nashpe ket8hamaonk.
3.18 Nag num̃ukkinoog neuanatogig wutch miyae mukkinneonk, neg wadchiitcheg kuhhogkat, neg kekom8ongan8 waeanunhetteup
3.19 Kusseh, na ahquompag n8wohkukquossumoog wame onkquanumehikqueaneg, kah n8wadchan noh quaquenukqshont, kah nummukkin noh sohh8kanuttup, kah j8woweenomukqueheoog kah n8nonchem8 wonahikqueheaog ut nish$noh ohkeit, uttoh adt akodchuahetteup.
3.20 Na ahquompag pish wonk kuppas8unumw8, ut aquompiyeuut ne adt mukkinunog: newutche k8wesuonganohkauunumw8, kah wowenodtuonk ut kenugke wame missinninnuog ut ohkeit, qushkinnumon kummissinnoongan8 ut anaquabeog wussin Jehovah.
