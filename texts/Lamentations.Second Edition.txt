1.1 UTtoh e[n] keitotan môhchi, ne nompwabhetteup missinninnúog? uttoh wuttin sekousquain, noh masugkenukup ut kenugke wutohtimoneat, noh sonksqua8p ut kenugke wutohtimoneash, uttoh wuttin ompweteaénuin?
1.2 Mutauhpôsu nukkonáeu, kah wussippegwash ut wann8nauut: ut kenugke wame 8womonéguh, matta howane taphikk8; wame weetompuh wunass8mukquoh, nag wutayeuuhkonouh.
1.3 Judah missinóou, newutche onkapunaonk, kah wutche mishe wuttinneumuhkausuonk: ayeu kenugke penuwohteaut, matta namehteau anwôsinôonk: wame wánaumatéhtóhikqutcheh nag ummattanóuh nonohkonchiyeuut.
1.4 Zione mayash maumuttam8m8ash, newutche matta howan peyôou wunneetupanatamwe mishadtupp8onganit: wame 8squontamash touushinneash: wussephausuéneumoh mishanóm8oh, uppeenompomuh onkapunnanónineuh, kah noh ayeu weesokkininat,
1.5 Ayeukqutche missugkenwoh, ummatwomoh wunâyeuoh: newutche Jehovah wutonkapunánonuh: newutche Jehovah wutonkapunánonuh: newutche mattaanukish ummatcheseongash, wunneechanoh missinnó8oh ut anaquabenit ummatwomuh,
1.6 Kah wame 8neetuwongan Zione wuttaunin amaémoi: wussontimomoh tatuppeyeu8oh ahtuhqut neg matta namteogig tannadtuppoonk, kah moncheog matta menuhkesuonk nashpu, wutch anaquabit n8swuttahhouwaénin.
1.7 Jerusalem ut wutonkquanumoe kah iúhkontanumoe kesukodtumut, noh mehquontamup, wame wanegukish nish ohtunkupash nôadt, ummissinninneumoh panushónit ut wunnutcheganit matwau, kah matta howán wutannumauoh, ayeuuhkononcheg wunnauouh, kah áhanehtamwog wus$Sabbathomash.
1.8 Jerusalem mishe matchesu, newaj ontashit: wame neg quahtiánumoncheg wutjishánumouh, newutche wunnaumauóuh upposkissuonk; nux, noh mishanóm8, kah qushkeu.
1.9 Wunnishkeneunkqussuonk ohteau wussisuppóhogk8unit, matta mehquontam8 ummaumachishshiyeum, newaj monchanatamwe womusseup, wame wuttaphuaenumuh: woi Lᴏʀᴅ, naish n8tamehpunaonk, newutche matwau misheheauwuhhogkuh.
1.10 Ayeuhteaenin sepagenum wunnutchegash ut wame 8nadchuseumut: newutche naumup penuwohteaog petutteópoh wus$Sanctuaryumut, neg ann8teamweôhpanneg matta pish neg petutteau8og ut kummukkinneonganit.
1.11 Wame ummissinninnumoh mishanám8oh, natinnehamwog petukqunnunk, nag mag8og 8nadchaseumoôash wutche meetsuonk pomantamunaóont: naish, woi Lᴏʀᴅ, kah natwontash: newutche nunnishkeneunkqus.
1.12 ¶ Sun matta kittinhikk8uneau, kenaau wame paumwushaogish? kuhkinneam8k, kah naum8k, ne teagwe onkquanum8onk yeâneneunkquok nutonkquanum8onganit, ne anhimuk, ne nashpe Lord onkquanumwehit, ummishe musquantam8e kesukodtut.
1.13 Wutch wohqut ann8tam n8teau en nuskonit, kah nish wussohkunkquneau: noh sepagenau hashabpoh wutche nusseetash: nukqushkinuk, nuttauushinnuwáhik, kah nussauunuk quinnikesuk.
1.14 Nuppanneusseae yoakum assépsu nashpe wunnutcheg: pemsqunausuog, kah nuhkuhkomwog nussittipuk, noh penushahto ummenuhkesuonk, Lᴏʀᴅ nupponuk nag wunnutchegan8out, neg matta woh omohkéhtauóogig.
1.15 Lᴏʀᴅ tahtashkuhkauau ut agwe wusseetut wame kummenuhkesuéneumoh ut nunnashômut: noh wehkomau ayeuuhkausit miyaéonk, wussinukkutchahwhonat n8ske[u]neumoh, Lᴏʀᴅ tahtashkuhkauau penompoh wuttaunoh Judah, onatuh ut wine presse.
1.16 Yeush n8che mauunash, nuskesuk, nuskesuk pumupóhsheau nippe, newutche taphuwaen, noh woh aninnumauont nukketeahogkôunoh, nunnó8sukunk: nunneechanog touappuog, newutche matwau sohkausu.
1.17 Zion sepagenum wunnutchegash, kah matta how[â]n wuttápheuh: Lᴏʀᴅ ann8teamwop papaume Jakob, onk woh neh ay8kqutcheh weenuhkunk: Jerusalem tatuppeyeu8 quashinausit mittamwossis, ut kenugke nagoh.
1.18 ¶ Lᴏʀᴅ sampweussu newutche nutcheketam wutann8team8onk: n8tam8k k8wehquetumaunumw8, wame missinninnúog, kah naum8k nutunkquanumoonk: nuppenompomog kah n8skeneumog missino8og.
1.19 N8wehkom wamonogig qut nag nutass[8sk]ekomukquog: nussephausueneumog kah nut-Eldersumog nupwog ut keitotanat, natinnehamwehettit meetsuonk upp8mantamunaóont.
1.20 Naish, woi Jehovah, newutche n8taméhpunnam, nunnogkus wuttamepunam8, nuttah qunnuppem8 ut nuttinnomiyeumut, newutche nutunkquanumwe cheketam: poquadtchit togkodteg nummukk8kinuk, neekit onatuh nupp8onk.
1.21 Nag n8tamwog nummishanom, matta howan nuttaphik8. wame nummatwomog n8tamwog n8taméhpunaonk, muskouantamwog kummahche ussenat: pish kuppaudtoh ne kesukok ne wehquetuman, kah nag pish nuttinunkquog.
1.22 Wame ummatcheseongan8 peyaum8utch anaquabean, kah nag unneh ne ánhiop newutche wame nummatcheseongash: newutche nummishanóm8ongash monatash, kah nutah s[â]uunum8m8,
2.1 UTtoh en Lᴏʀᴅ puttogwon wuttaunoh Zion nashpe matokqs, ut ummusquantam8onganit, kah n8ko[n]teau wutche kesukqut en ohkeit 8neetuonk Israel, kah matta mehquontam8 ukquenannéhtuonk, ne kesukok musquantog.
2.2 Lᴏʀᴅ misheask8 wame wutayeuongash Jakob, kah matta ukkitteamonteantam8un: noh kepuhteau ut ummusquantam8onganit, 8wonkon8sinash wuttaunoh Judah: ukkepuhkonash en ohkeit: nishketeau ass8tam8onk kah wussontimomoh.
2.3 Mahshe musquantog tummehtahwhá[u] wame Israelle askonoh: qushkinnum wuttinnuhko[u] wutch anaquabenit ummatwomoh, kah ayeuhkonittue chikossu wutche Jakoboh, onatuh n8n8naeu n8taut, ne matchikkussum8m8uk waeenu.
2.4 Ogque wo[n]kinnau wutohtompe mâtwâut: noh ohque neepau matwaut, nashpe wuttinnohkou nushau wame waneginitche monunneauónat, ut wuttabernaklumut wuttaunoh Zion: noh ogque sokanum musquantam8onk n8taut.
2.5 Lᴏʀᴅ tatuppeyeu8p matwaut; noh misheask8 Israeloh, misheask8p wame ukqunuhquikomukquash: noh pagwató8p ummenuhke umma[n]skash, kah mishehteau mauonk kah maumuttam8onk ut wuttaunoh Judah.
2.6 Kah chekee amaunumup wuttabernaklum, onatuh tanohketeaonganit: noh paguatau8p ummiyaee ayeuongash: Jehovah wanantamwahuau wunneetupanatamwe mishadtupp8ongash, kah sabbathsash ut Zion, kah ut jishantamoe ummusquantam8onganit, noh sekeneauau ketass8toh kah sephausuwaen.
2.7 Lᴏʀᴅ pogkenau wut-Altarumoh: sekeneam wus$sanctuariu[m]: noh mag8 ut wunnutchegan8wout ummatwoh qunuhque kommukque hassunneutongash, mishont8waog ut wekit Jehovah, neane wunneetupanatamwe mishadtupp8e kesukodtut.
2.8 Jehovah pagkodtantam pagwatauunat wuthassunneutunk wuttaunoh Zion: sepagenum pemunneat: matta qushkinnum8 wunnutcheg wutch pagwohkonat: newaj wo[n]kon8s kah hassunnutunk maumuttamwahtunk: nag moeu mahchim8ash.
2.9 Wutushquontamash quetauwem8ash en ohkeit, noh pagwohtauau kah pohquetahhamauau up$barsumash: ukketass8tamommoh kah wussontimom8uh kenukshaog Gentilsoh: naumatuonk wannehenn8 ukquoshodtumwaeneumoh wonk wanne namehteau8oh monomausuonk wutch Jehovahut.
2.10 Wut$Eldersumoh wuttaunoh Zion appuoh ohkeit kah chequnappuoh: unnohteaog puppissi uppuhkukk8óut: puttukquobpissuontamwog man8tionak: Jerusalem penompaog nauushukquaeog.
2.11 Nuskesukquash sauunum8m8ash nashpe mussippegwash, nunnogkus wuttamehpunom8: nushqun sokenumun ohkeit: wutche uppagwanuongan8 wuttaun8oh nummissinninnumog: newutche mukkiesog kah n8nukeg sauunumwog ut keitotanae taumaogquehtu.
2.12 Unnaog 8kas8oh uttiyeu weatchiminneash kah wine? ogque sauunumohettit n8chumwehtahwhutcheg ut keitotanae toumaogquehtu: sokenahettit ukketeahogkounouh ohkas8uh upp8chenaout.
2.13 Teagwas woh wauwaongonehtéi wutche ken? teagwa woh tatuppehen? woi Jerusalemme wuttaunin, teagwas tatupanumun? onk woh kutaphesh woi penomp Zione wuttaunin? newutche kuppokshaonk missi neane keitoh, howan woh keneetskehik?
2.14 Kukquoshodtumwaenumog kenaumunkquog tahn8cheyeu8g, kah mattammagweyeu8g, kah nag matta wahshadtau8og kummatcheseonk, quinnuppenumunat kummissinnoonk: qut nag kenaumunkquog pann8wae weanunash, kah waj nukkomwemuk.
2.15 Wame neg pomushacheg kuppuhpunkinitchahham8onukquog: quekqsum8ounaog, kah wunnononkkuhquohtauoh Jerusalem wuttaunin, n8waog, Sun yeu ne keitotan ne ahettamuk pannuppeyeue wanegúk 8wekontam8onk mamusse ohke?
2.16 Wame kummatwomog kutayeuhkonittue tôanehtunkquog, nag quekqs8og, kah chuhchunkquompitteasinwog:n8waog, Nummishasqunnean, wunnamuhkut yeu kesukod pahtauog: nummiskomunan, nunnaumuna[n].
2.17 Jehovah ummahche ussen ne natwontogkup: noh ussu wuttinn8waonk ne ann8team8p n8adt: noh kepuhteau, kah matta kitteamunginam8un: kah weekontamwaheau kummatwomoh wutche ken: wunashau wutashkonoh ayeuhkonukquean.
2.18 Wuttahhon mauunnitteauau Lᴏʀᴅ, woi wuthassunneutunk Zione wuttaunin, mussippegwash pumitchchuaj, onatuh sepuut, kesukodaeu kah nukkonaeu: anwohsumuhkon kuhhog, kumm8iskesuk chequnohtàgkitch.
2.19 T8kish, mishont8ash nukkonaeu: ut kutchissik askuhwheteaongash, ogque sokenush kuttah nippeìt, ut anaquabit Lᴏʀᴅ: tohshinush kenutchegash en wuhhogkaiyeu, wutche uppomantam8ongan8 mukkiesog, neg paskannontamwe sauunukeg ut nish$noh kutchissik taumayuk.
2.20 ¶ Naish woi Jehovah kah natwontash howan yeu anheadt: sun woh mittamwussissoh wunneechaongan8 kah mukkiesog nequtompskinaushettit? sun woh sephausuaenin, kah quoshodtumwaen nushau ut wussanctuaryumut Jehovah?
2.21 Wuskehei kah nukonehei sepsinwog ohke ut toumagquehtu: nuppenompomog kah n8skenumog penushàog nashpe togkodteg: nag kenushoog ut kummusquantamwe kesukodtut: ken kenushit, kah matta kukkitteamunkineontoh.
2.22 K8wehquetum n8wabesuongash waeenu, onatuh wunneetupanatamwe kesukodtut, newaj ne kesukok musquantog Jehovah wanne howan pohquohham8, asuh sekshau8 yeug weenadtipinogkuppanneg, kah n8saiumpanneg, nummatwom ummahtupánuh.
3.1 NEn wosketomp nag* wuttamehpunnaonk nashpe uppogkommunkane musquanittam8onk.
3.2 Noh nussagkompanuk, kah nuppas8k pohkenahtu, qut matta wequaiyeuut.
3.3 Wunnamuhkut ayeuuhkonittue nukquinnuppehtunk, nutayeuhkonittue quinnuppenumunk wunnutcheg nehteagu.
3.4 N8weyaus kah nattuhquab wunnukkoneayeuhkon, noh pohquetahham nuskonash.
3.5 Noh nutayeuhkonittue wonkon8sinuhkunk, kah noh nashpe quinnuppuhkunk weeswe, kah onkquammom8onk.
3.6 Noh nupponuk pohkenáhtu, onatuh neg nanupokuppanneg nôadt.
3.7 Noh nukquinnuppeneutunk, onk woh mo nussohham8: tuhkekutteau nut$chainum.
3.8 Kah wonk mauon kah mishont8waon noh kuppuhham nuppeantamóonk.
3.9 Noh kuppuhham nummayash nashpe wunnehthausue qussukquanash: woonkitteau nummayash.
3.10 Noh tatuppeyeu8p ut nuhhogkat askuhwheteae mosqut, kah qunnonou ut assampamukquodtut.
3.11 Noh pohchau nummayash, kah nunnehnékìnuk, nuttouwissinn8wahik.
3.12 Noh wonkinau wutahtompeh, nutogque ponuk kuhhinneasuunit wutche ukkóuhquodt.
3.13 Uppetanwóne kôuhquodt ukkissukkinnumun nutt8unissit.
3.14 Wame nummissinninnumog nummomonehtunkquog, kah nashp8hamópanneg quenne$kesuk.
3.15 Noh nunnumwohtunk weesogokish[:] nukkogkeisippamwáhik wormw8d.
3.16 Pohquetahham wonk neepitash nashpe qussukquanemesash: nunnuhkinumunk pukquee.
3.17 Kah kutontash nukketeahogkou nô8sukomuneat wunnohteaonk n8wanantamun wunâyeuonk.
3.18 Kah nussip, nummenuhkesuonk kah nutannoósuonk mah[Ẋ]sheau wutch Jehovah.
3.19 Mehquontamon n8taméhpunaonk, kah nuto[n]kapunáonk: wormw8d kah weeswu.
3.20 Nukketeahogkou ash mehquontamunash, kah hohpau ut nuttinnomiyeuut.
3.21 Yeu n8waantamun, newaj anoóseh,
3.22 ¶ Wutch Jehovah ummonaneteaongash matta nummahchikussumun, newutche ukkitteamonteanitteaongash matta panushán8ash.
3.23 Nish wuskeiyeu8ash nishnoh mohtompan? missi kuppabuhtanumukqussuonk.
3.24 Jehovah noh nutchippiyeum n8wau nukketeahogkou, newaj noh annoónog.
3.25 Jehovah 8nenéheuh nah páhtsuonukqutcheh, keteahogkou noh nanatinneawhont.
3.26 Wunnegen woh wosketomp naneeswe wutannoósinneat kah manunne uppahtsuontamunat 8wadchanuwaonk Jehovah.
3.27 Ne 8nenéhikqun wosketomp newutche wutappehtunkquoh.
3.28 Nusapp8, kah chequnappu newutche wutappehtunkquoh.
3.29 Ponam wutt8n puppissiyeuut, tohneit woh wutannoósinneat.
3.30 Aninnumauau wann8nau neh togkomukqutcheh, noh numwohtauau spunadtuonk.
3.31 Newutche Lᴏʀᴅ matta micheme pogkenewóou.
3.32 Qut tôhkónogque wutonkquantamhúon, qut onch kitteamonteanitteau, neane monak ummonaneteaongash.
3.33 Newutche matta metahh8wae onkquanumuhhuwau, asuh n8heóou wunneechan8oh wosketompaog.
3.34 Sunnukkutchohho[n]ônat ut agwe wusseetut wame ohkee kobshagkinausitcheg.
3.35 Ukquinnuppinumunat wussampwiyeum wosketomp, ut anaquabit quanunkqussit.
3.36 Kepuhkonat wosketomp ut wuttinniyeuonganit, ne Jehovah matta wuttapenam8un.
3.37 ¶ Howan noh an8wadt kah n$nih, Lᴏʀᴅ matta an8team8g.
3.38 Wutch wutt8nut quanunkquappit matta sohham8mun8 wanegik kah machuk.
3.39 Tohwaj noh pomantog m8m8sk8adt, wosketomp sasamatahwhut wutch ummatcheseongash?
3.40 Natinnehteadtuh kah qutchehteauuttuh nummayunónash, kah wonk qushketuh en Jehovah.
3.41 Tohshinnummuttuh kuttahhunnónash nashpe kenutchenonash en Godut kesukqut.
3.42 Kuppanneussemun kah nutcheketamumun, matta kutahquontam8un.
3.43 Kupputtog8himun nashpe musquantamoonk kah ken8sittahimun, kenushteam, katta kukkitteamonteanitteoh.
3.44 Kupputtogk8 kuhhog nashpe matokqs, onk woh nuppeantam8onganun matta pannupwushaumun8.
3.45 Kuttogqhimun peaginneganit kah [ó]ninneôsigish ut nashaue missinninnútu.
3.46 Wame nummatwomunonog nutôunehtunkqunnonog.
3.47 Wabesuonk kah akodchuonk nunnuhkuhkonkumun, touussinóonk kah paguanuonk.
3.48 Nuskesuk pumitchan sepupog wutche uppagwanuonganu wuttaun8oh nummissinninnúmog.
3.49 Nuskesuk pumitchuan, kah matta ahqutchuánun8, matta kuppitchuwoshan8.
3.50 Nô pajeh Jehovah womompit, kah naik wutch kesukqut.
3.51 Nuskesuk 8taméhikqun nukketeahogkou, wutche wame wuttaun8oh nukkeitotan.
3.52 Nummatwomog nunn8sittahikquog onatuh puppinshasut, mat teag wutch.
3.53 Nag tummehthamwog nuppomantamoonk ut pohkenonogqut, kah nag nuttogkomukquog qussuk.
3.54 Nippeash anúpadtau8m8ash nuppukkuk, nussip nuttummetahwhit.
3.55 ¶ N8wehquetumup k8wesuonk, woi Jehovah, wutch m8noeu pohkenonogqut.
3.56 Ken8tamup n8wadtauatonkqussuonk puttogh8ko[n] kehtauog mishanómweon, mauón.
3.57 Kuppas8sukiip ne kesukok wehquetumauunon: kussip, wabesehkon.
3.58 Woi Lᴏʀᴅ, kukket8konshomp wuttinniyeuongash nukketeahogkou, kuppohquohwuttóp nuppomantamoonk.
3.59 Woi Jehovah, kenaumup nummatchenéhetteaonk, wussitush nuttinniyeuonk.
3.60 Kenaumup wame wutann8taonk kah wame ukkesantam8ongash ayeuhkonìtue nen
3.61 Ken8tamup ukkekomuwaonk, woi Jehovah, kah wame nukkesanumuk8wonganonash.
3.62 Wussissitt8n8ash neg wáabehtìitcheg, kah nunnatwontamunk8wongan8 qunnikesuk.
3.63 Naish wunnummatapuongan8, kah wutomohkeongan8, nen wuttinn8hamaongan8.
3.64 ¶ Nag ongquottau, woi Jehovah, neaunak wunnutchegane anaka[ú]suongan8.
3.65 Nag aninnumau neuantamwutteaháonk, kummattanumaongan8 en nag.
3.66 N8swuhtah kah pagwas ut musquantam8onganit, wutch agwe ukkésukquehtu Jehovah.
4.1 UTtoh en gold ogqunkqui! uttoh en ahche wunnegig gold ôs8wem8! sanctuarie hassunash sokenumunash ut koduhkôag nishnoh toumaog.
4.2 Zione mishôadtue qussukquanash, tatupunumunash wanegik gold, uttoh en yaunôntôsuash ohkée wishquadt, wunnutchegane anakausuonk ahkuhqueteaenin!
4.3 U[n]kkéquog kodtinnumwog wussogkodtungan8, kah n8náog wunnechans8uh, wuttaun8oh nummissinninnúmog unkqueneunkqussuog, tatuppeyeu8og Ostrichesut touohkomukqut.
4.4 Weenan n8nuk pissogqusheau wutche kunkkutt8n8onk: mukkiesog wehquetumwog petukqunneg, kah matta howan wussukqunnumauôuneau.
4.5 Nag wunne meetsitcheg, touayeu8og ut toumaogquehtu: nag kesekehitcheg ut musquogk8unónat, sepsinwog annadtuppuhkontu.
4.6 Newutche ummatcheseongane sasamatahwhaonk nummissinninnuog, anue missi onk ummatcheseongane sásamatahwhoonk Sodom; ne teanuk kepuhteámukup, kah matta menutcheg kogkaununuk8p.
4.7 Wun-Nazaritsumash anue pohkiyeuash onk ne k8n, neg ánue wompesuog onk ne sogkodtunk, anue musquohhogkóog, onk nish Rubisash, wunnehteausuog nashpe Saphirsash.
4.8 Wuttinnussuongan8 anue m8i onk ne mohkos: neg matta waheaog ut toumaogquehtu: wattuhquabe ogqueem8 wuskann8wóut: ne uhp8teau, tatuppeyeu8 wuttuhqunit.
4.9 Nag nashitcheg nashpe togkodteg, an[u]kauwaog neh paskonontamunutcheh: newutche yeug mahchim8og p[a]nnuppetahwhoog wutche ohteuhkóne meechummuongash.
4.10 Wunnutchegan8oash womoausue mittamwussissog neepanâog nehenwonche wunneechan8oh, nag neh ummeechumum8oh, pagwanit wuttaun8oh nummissinninnúmog.
4.11 Jehovah kezteau ummusquanittam8onk sokenum ummishe musquantam8onk, kah nashqu[á]num n8tau ut Zion kah mahchukkussum quenohtagish naut.
4.12 Ohkee ketass8tamwog, kah wame wadohkitcheg muttoahkit matta wunnamptam8og, ayeuwehteadt kah matwau woh uppetukonat Jerusaleme squontamut.
4.13 ¶ Wutch ummatcheseonganoóash ukquoshodtumwaéneumoh, kah wutch uppanneseonganoó[o]sh wussepha[ú]suéneumoh, neg sokqsquohthogig sampeusseaewusquehéonk ut wunnashômut.
4.14 Nag ohque wow[ô]unnuog pogkenumwut, ut taumayogquehtu nag nishkheáog wuhhogk[a]uh ut musqueheonganit, newaj wosketompaog matta mussunnumwéhhetteg wut[h]ogk8unash.
4.15 Nah ummishont8wóhtaóuh, amáek, nishkeneunkquodt, amaek, amaek, mussunnum8hteok, nag wasemohettit, kah nanwiyéhettit, unn8waog ut kenugke penuwohteaut, matta na pish wonk wuttit n8sohseineau.
4.16 Ummusquantam8onk Jehovah wutchippinuh, matta wonk pish ummehquanumoh: nag matta wutt8ánumau8og sephausuenúh, matta tapheauóog Eldersoh.
4.17 Neenawun; nuskesukqunonash sauunum8m8ash wutche tahn8che nutannóhsuénúmun: nutaskuhwheteae askuhwheteamun wutche wutohtimóin n[e]h matta wadchanuk8og.
4.18 Pum8hkomog nut[à]ntuonganunonash onk woh mo nuppomushómun nummayunónut: n8wohkukquoiyeumun pas8cheyeu8 nukkesukkodtumunônash numwohtaash, newutche n8wohkukquoiyeumun peyom8.
4.19 Neg n8swehtahhukqueágig anue kogkenupshaog onk nó kesukque wompussik8k, nag n8suttahukqun[ó]nog ut wadchuuhkontu, nag nutaskhukqunônog ut touohkomuk.
4.20 Nutchán8e nashauonganun, sasequnoncheh Jehovah, noh tohqunau ut uppassohteahegan8óut noh ânogkut, ut agwe wutonkauohtômut, nukkenukáyimun penuwohteadt.
4.21 Muskouantash, kah wekontash, woi wutta[u]noh Edom, ken wadohkean ut ohkeit Uz, wuttattamwaitch pish kuppaumukkongqun wonk: pish kukkogkeissippam kah pish kupposkin kuhhog.
4.22 ¶ Kummatcheseongane sasamatahwhutteaonk kezteausu, woi wuttaunoh Zion matta pish wonk kummissinohkonitteoh: noh pish n8tauwahto kummatcheseonk, woi wuttaunoh Edom, noh pish wahshadtau kummatcheseonk.
5.1 MEhquontash, woi Lᴏʀᴅ, teagwas nuhkuhkongqueog: natwontash kah naish nukkekomitteaonganun.
5.2 Nutohtoonganun quinnuppem8 en penuohteaut, neekinonash en penuwohteaut.
5.3 Nenawun matta n8chetuwonganeumun, kah nuttouiesu8mun, nokasunónog ogque sekousquàog.
5.4 Nutattumumun nunnippêimun wutche teagwash, n8tukqunnumunonash nutóadtehteamun.
5.5 Nussittuppukanónash ohtaash agwe n8swetah8waonganit: nutanakausimun kah matta nutanwôhsin8mun.
5.6 Nummagumun nenutcheganun en Egyptiansut kah Assyriansut, taphettinat petukqunnunk.
5.7 N8shunónog matches[o]panneg, kah nag m[â]tteagwunnu8g, kah nunnayeutamumun ummatcheseongan8oash.
5.8 Wuttinneumuneunk nunnánauunukukumun: matta howan nuppohquohwhunuk8mun wut[c]h wunnutchegan8ôut.
5.9 N8petukqunnunganimun ut nunnukquadtut pomantam8onk, newutche touohkomukque togkodteg.
5.10 Nattuhquaben ogque m8i ovenut, wutche unkqueneunkque mashagquodt.
5.11 Chekeheaog mittamwossissoh ut Zion, kah penompaog ut Judae keitotanahtu.
5.12 Sontimo8g waóshauh 8nutchegan8óont, wuskesuk88ash Eldersog matta quttiantam8unash.
5.13 Nag neemunaog wuskenuh wuttogwhonaôont, kah mukkiesog pogkussinwog agwe wuttuhqunit.
5.14 Eldersog ahquappuog ut squontamehtu, wuskenuog uppuhpequaongan8.
5.15 OOwekontamwutteahaongan8 ahquohtau nupumukkaonganun quinnuppem8 en mauonganit.
5.16 Chetuhquab penusheau wutch nuppuhkukqunnonut: missi nutonkapunaonganun, newutche nummatcheussemun.
5.17 Newutche yeu nuttahhun sauunum8m8uk: newutche yeush nuskesukqunónash wóhshae pogkenum8m8ash.
5.18 Newutche Zione wadchu touushin, wonkqsissog uppomushoneau.
5.19 Ken woi Jehovah machemappean, kuttappuonk wutch pometeonganit onk yean pometeonganit.
5.20 Tohwutch micheme wananumeog, kah ohquanumeog nesohkeu?
5.21 Qunnuppininnean en kuhhogkat woi Jehovah neit pish nukquinnuppinitteamun, wuskehteoush nukkesukkodtumunônash, neane n8adt.
5.22 Qut kuppapukquanne pogkesimun: ken kummishe musquanumimun
