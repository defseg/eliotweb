1.1 OWeanun Neneveh, monomansue up-b8kum Nahum wut$Elkoshite.
1.2 Gᴏᴅ m8summuaen, kah Jehovah ann8tau: Jehovah ann8tau, kah chenauausu, Jehovah ann8tauau ayeuhqutcheh, kah noh wad[c]hanumauau musquantam8onk ummatwomoh.
1.3 Jehovah quogquo[h]queu musquantam, kah mishe ummenuhkesuonk, kah matta ahquontamóo[u] machetouoh: Jehovah ummayeu ut pemsqut, kah mishehtahshinut, kah mattohqs ne wusseetoe puppissai.
1.4 Aiuskontum keitoh, kah wunninabpehtauun, kah nunnáhsum wame sepuash: Basham mahchum8, kah Carmel, kah Labanone peshau muss8 pohteau.
1.5 Wadchuog wunnunnukshóouh, kah wadchuash sabohtaash, kah ohke chikohteauut anaquabit, nux muttaok kah wame neg na wadohkitcheg.
1.6 Howan woh neepauit anaquohtag ummusquanittam8onk? kah howan woh apit anaquohtag uhqunneunkquodtu ummusquanittam8onk? wutchenauausuonk ogque sokém8 n8taut, kah qussukquanash penuhkónash nashpe nagum.
1.7 Jehovah wunneetou, menuhke spuhh8waonk ut wuttamehpunnâe kesukodtut, kah nah 8wahteuh pabahtánumukqutcheh.
1.8 Qut nashpe anúpadtausuen tomogkon papaquanne macheteáou ne ayeuonk, kah pohkeni pish n8suhkauau ummatwomoh.
1.9 Teagwas kenatwontamumw8 ayeuhkonittue Jehováh: papaquanne noh pish máchteo: unkquanumoonk matta pish nahohtóeu waapémun8.
1.10 Newutche nag ashpámu ogque sogkinnittéhettit asinnekóussit, kah ogquee kogkeussippamwéhettit kogkeissippamwaenúut, pish ogque mahchukkissuog sequkképunéganit papakodcheh nunohtag.
1.11 Pasuk kuhhogkat wutch sohham, noh ayeuhkonittue matchenanumont Jehovah, matchetowe kogahqutteamwénin.
1.12 Yeu wussin Jehovah, tohkónogque wutchequnappinneau, kah wonk monaog, qut yeu pish en tummehtahwhôneau, noh pannupwushadt, tókonogque kutunkquánumwéhenun, matta wonk nutunkquanumweheóh.
1.13 Newutche yeuyeu nuppohquenúmau weyokumoh wutch kuhhogkat, kah nuppaskukom kenepsuongash.
1.14 Kah Jehovah ann8team8 papaume ken, onk woh matta wonk k8wesuonk ohkehteâun: wutch weekuóut kum$Manitt8mog nuttummetah nunnukontunk, kah sabassumwe nunnukontunk, pish k8wenohkéhkoush, newutche kenishkeneunkqus,
1.15 Nôk ut wadchukontu wusseetash noh paudtunk wunaunchemoongash, noh wahteauwahuadt wunohteaonk, woi Judah, nanaweetoush kummiyae mishadtupp8ongash, usish kukquoshomuwaongash: newutche matcheetou matta pish wonk kuppaumukonkou, noh papaquanne tummetahwhou.
2.1 NOh soquohteadt, kuhkuhqueu anaquabean: nanawehteaush kenauwameongash, askuhwheteash ut mayut, menehketeaush kusseg, mishe mene[h]keteaush kummenuhkesuonk.
2.2 Newutche Jehovah amaunum 8neetuonk Jakob, neane 8neetuonk Israel: newutche sequenumwáenúog nah wussequnnôuh, kah matchehteôog 8weenomwussippogque wuttuhqunash.
2.3 Ummenuhkesuénúmoh wutogqunneg musquehteausu, menuhkesuog musquosausu hogk8unaoh, chariotsash pish weetohtaash n8n8náe wequanantegash, ukquagwashwée kesukodtumut, kah firuhtugquash pish m8cheke nunnukshaash.
2.4 Chariotsash pish mishont8waash ut toumaogquehtu, nish pish kukkishkuhkôadtúm8ash ut mishekishki maikontu: nish pish ogqueneunkquodtash torchesut, nish pish ogquomashóm8ash ukkutshámunat.
2.5 Noh pìsh wunnompagunau 8neet8oh, nag pish togkussittassunwog pomusháhettit, nag pish kenupshaog en [h]assunnutonganit, kah spuhh8waonk pish quagquoshwunnumun.
2.6 Sepue squontamash pish pohquanumunash, kah mishekommuk pish sohquenumun.
2.7 Kah Huzzab pish missinókon, noh pish kuhkuhk8unau, kah wunnunksquomuh pish wussagkompanóuh, onatuh 8wadtauatongqussuongan8 wuskahwununaog, puhpunkinneauóh8og.
2.8 Qut Nineveh noadte ogqueneunkqussu nuppissepogqut: qut pish wusseem8og neepôk, neepók, pish n8waog: qut matta pish howan ompamuhquaeu.
2.9 Nemunnumok silvere sequttahhamoonk, nemunnum8k golde sequttahhamoonk; newutche matta wohkukquoshininn8 ne monak, kah sohsumoonk wutch wame wunnegane maumachiash.
2.10 Noh sequenausu, monteag88, kah mohchim8, kah metah sabohteau, kah mukkuttukquog papogkodt8sháog, kah mishe onkquanum8onk ohteau en wame musseganit, kah wame wuskesuk88ash nehch8kshaash.
2.11 U[t]tiyeu wutayeuongan8 qunnon8og: kah wuttittadtupp8ongan8 qunnónouésog? uttoh paumshadt qunnónou, nukkone qunnónou, kah wusku qunnónou, kah matta howan 8wabeseheuh.
2.12 Qunnónou tapepu sohqshadtauau 8skoshim8mésoh, kah wunnehtauoh 8shquoshim8moh, kah numwohtau wonogqut tohqunnumóonk kah 8wonogquash anikónash.
2.13 Kusseh, kutayeuhkonsh wussin Jehovah ayeuhteaunit, kah nutchikossum wut-chariotsumash ut pukkittáut, kah togkodteg pish mohchikkuswau, qunnonowemésog, kah nuttummetah kuttohqunnumoonk wutch ohkeit, kah 8wadtauatonkqussuongan8 kuttann8naénuog matta pish wonk n8tamoog.
3.1 MIssi wutonkapunnaongan8 musqueheongane otan, ne mamsse numwohteau pann8waongash, kah mukk8kinnuáonk, tohqunnumoonk matta amaémun8.
3.2 Summohkóhwuttuonk 8wadtauatonkqussuonk, wheele mishont8wae kuhkunkshinneash, horsese quequehaonk, téqunnum8e chariotsash.
3.3 Horsman tahshinum naneeswe wôsipohtae togkodteg, kah wôsittae qunuhtug, kah monaog nahshitcheg, muttaangwog nupp8e muhhogkunk: matta mahsukauóog nupp8e muhhogkunk, togkussittassunwog nuppoe muhhogkuh.
3.4 Newutche monatash wunnanwun8dsquaausuongash wunneetue nanwun8dsquaausuenin, pauusquáeu sonkusq, noh maguk wutohtimóneash nashpe wunnanwun8dsquáausuongash, kah teateashiyeuongash nashpe uppauwauongash. 
3.5 Kusseh, kutayeuuhko[n]sh n8wau Jehovah ayeuhteaunit, kah n8wahshadtoh kussissippóhogk8 woskeche kuskesuk kah nunnahtin wutohtimòinneunk kupposkissuonk, kah ass8tam8ongash kutakodchuonk.
3.6 Kah kuttinnuhkoush unkqueneunkquodte nishkene[o]nkquok, kah kenishkhesh, kah kummonunneóadtéhesh.
3.7 Kah pish n$nih, wame nag monunneunkquéaneg, pish k8semoteunkquog, kah n8waog, Neniveh mahchumwushin howan woh maueetog? uttoh woh k8tattinnehámauunun taphuaénuog?
3.8 Sun kutanúhkau máhshóedt No, noh apeup kenugke sepuéhtu, noh weenuhkongquit nippeash, wonkon8sinit keihtoh, kah hassunneutunkanu8 wutch ketahhannit?
3.9 Ethiopia kah Egypt neh ummenuhkesuonguh, kah ne woogkeetam8un, Put kah Labim neg ánumunkque[m]eg.
3.10 Qut noh amaunop, missinó8p, kah ummukkiésumoh sohquohkonápoh ut wehqshik wame toumaogquash: kah tanohtóadtuog quahtianumukqussinitcheh, kah wame ummogkouwomuh kishpissúog chainsut.
3.11 Ken wonk pish kukkogkeussippam: pish kutadtahshit, pish wonk kenatinnehamun menuhkesuonk, wutche matwau.
3.12 Wame k8wonkon8sinash pish tatuppeyeu8ash figsuhtugqut, figsash negonne an8tag: nénemuhteamuk nish pogkishineash wutt8nut noh meechik,
3.13 Kusseh, kummissinninnuog ut kenashomut, neg mittamwossissog: kutohkee squontamash pish pohquáshneash en kummatwomut, n8tau pish mahchikkussum kupba[t]sumash.
3.14 Wuttuhhupak wutche wéenuhkausitcheg: menehketeash k8wonkon8sinash, aush man8nskut, kah tahtashkukau man8nsk: menehketeash brick-kiln.
3.15 Na n8tau pish kuttit mahchikkussukqun: togkodteg pish kuttummussuk: pish kutogque mahchipuk canker$wormut: ogque muttaan[e]h kuhhog canker$wormut ogque mattaan[e]h kuhhog chonsompsut.
3.16 Kummuttaáneh kutanaqushaénũmog anue onk kesukque anogksog: canker-worm matchehteau, kah pt8wu.
3.17 Kutchetuhquabesúmog tatuppeyeu8og chonsompsut, kah kumummugquompómog ne atuppeyeuog mishe chonsompsut, neg apitcheg hedgsehtu tohkagish: qut pashpishoncheh, pt8éog, ayeuonk matta wahteauun toh áphetit.
3.18 Kenanaushepsaenuog kogkouequaog, woi Syriae ketass8t: kummenuhkesuenûmog pish ayeuog {puppissiyeuhtu}: kummissinninnúmog seahwhoog ut wadchuuhkontu, kah matta howan ummukkinuh.
3.19 Matta neetskehtea8un kuppuppukéhtahwhutteáonk, ken8chumweteáwhutt[é]áonk unkqueneunkquodt: wame neg n8togeg kutti[n][i]unchem 8wónitteaonk, pish kuppuhpunkkenutchásum8ónukquog: newutche howan matta nagwutteae nohkukkongk8k kummatchet8wonk?
