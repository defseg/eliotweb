1.1 JUde wuttinneumoh Jesus Christ, kah wematoh James, en nag wâneetupanatamwahetcheg nashpe God wut8shimau, kah wadchanitcheg ut Jesus Christut, kah wehkomutcheg.
1.2 Monaneteâonk, kah wunohteaonk, kah womoàusuonk muttaánehtch ut kuhhogkaóut.
1.3 Womonogig, m8cheke manuhke wussuhkhumauunog papaume miyáeu wadchanittuonk: kukquenauwéhikumwop k8sukkuhhumauununnaóut, k8wehquetumauununnan[out/óut], kummenuhkennitteonaóut wutch wunnamptam8onk, ne pasukqut anumauut wunnetupanatogig.
1.4 Newutche nawhutche wosketompaog pehcheu pethompakéog, neg negonae n8wadt káhtimuttuppanneg en yeu wussittumòonk, mat peantam8gig, quinnuppinnumwog ukkitteamonteanitteaonk num-Manitt8mun, en nanwun8dsquaonganit, kah kohkonn8waog noh pasuk nont Lord God, kah nul-Lordumun Jesus Christ.
1.5 Newajeh mehquontamwáhenog, tohkonogque pasukqut yeu k8wahteauunneau, Lord mahche wádchanont missinninneuh wutch ohkeit Egypt, ompetak paguanop nah matta wanamptamunegeh.
1.6 Kah Angelsog neg matta wâdchanum8gig wunnegonappuongan8, qut nukkodtumwog nehenwonche wutapuongan8, nah 8wadchanuh ut machemohtag chainsash agwe pohkenahtu, en wussittum8onganit ne mohsag kesukod.
1.7 Neyane Sodom kah Gomarrah kah keht8tanash ne waeenu, neyane maghettit wuhhogkauh en nanwun8dsquaonganit, & asuhkomòhettit penowe weyaus, nahtitteae ponamwog wutch uhshuwaonk, onkapunnahettit ann8tàittue micheme n8teau.
1.8 Neyane wonk yeug nishkeneungque nukquomuenuog, nishketeauog weyaus, sekenamwog nananuwáonk, kah matchetamwog kéhtass8tam8ongash.
1.9 Qut Michael Archangel penuánumont mattannitt8, & weogquttumwehettit wuhhog Moses, wabesu úkkekomuwáe spunnannonaóut, qut n8wop, Lord auskomukqush.
1.10 Qut yeug mamatchetamwog nish matta wahteauhettegish, qut ne ahennôwahteauhetteup, onatuh nishkeneungque puppinashimwut, ut yeush nishkeheáhettiche wuhhogkauh.
1.11 Missi nag wutonkapunnaongan8, newutche nag auog ut umayut Kain, kah nehnehteae wunnaumatuhkomwog uppanneusseonk Balaam wutche onkquatunk, kah auwohkompanáog ut uppanne matchenaongan8wóut Core.
1.12 Yeug chohchohkesuog ut k8womoausue mishadtupp8onganit weeche mishadtup8mukqueóg, mat wabesue metseog, matta nuppée ummatokqussum8, uppapaumanuhtamun waban, mehtugquash ummeechummuongan8 uhp8teau wañe meechumun8ut, neesit nompe nupp8og kah pohquodchabukinóog.
1.13 Séaantukquog kehtahhannit, sohwanóhtamwehettit néhenwonche wutakodchuongan8; papaumsháe anogqussú8og, m8ag pohkenag wadchanumauóneau micheme.
1.14 Kah Enoch wonk nesausuk audtahs8it wutch Adamwaut, yeush ukquoshae missohhamunápash n8wau, kusse Lord peyau weeche piukque muttanonkanogkussuoh 8neetupanatam8moh
1.15 OOsittumwu sasamatukwhonat wame, kah uppakontamwe wahteauwahuwonat wame matta paantam8gig kenukke nahoh, wutch wame ummatcheseae usseongan8óash, mishe matcheseáe asehetticheh, kah wame woskehuwae kutt8wongash, nish mat peantamwae matchesecheg, nah ânáhettitcheh.
1.16 Yeug m8m8sk8waenuog, amoósuenuog, asukogig nehenwonche ummatchekodtantam8onganôoash, kah wutt8n8óash n8wóm8ash mishe mogquesue kutt8wongash, monchanatamimónat nawhutche wosketompaog 8tompasinneaóont.
1.17 Qut womonogeg mehquontam8k kutt8wongash nish an8wohpash nashpe uppostleumoh nul-Lordumun Jesus Christ.
1.18 Nag anukqueógkuppanneg, ná pish ahhanehtúhsuenuog ut maumachish aquompiyeuut, nag asukogig nehenwonche ummatcheseae matchekodtantam8ongan8óash.
1.19 Yeug nag chapecheg, pôánittamwog, matta wunnáshauanitt8méog.
1.20 Qut kenaau womonogish, weekikon8k kuhhogkaóog ut ànue wunnetupanatamweyeuuk k8namptam8ongan8, peantam8k ut wunneetupanatamwe Nashauanitt8ut.
1.21 Nanawéhuk kuhhogkaóog ut 8womoausuonganit God: askauwompattám8k ummonaneteaonk nul-Lordumun Jesus Christ, en micheme pomantam8onganit.
1.22 Kah nawhutche kitteamonteanum8k, penowomáhtau8k.
1.23 Onkatogig wabesue pohquohwhun8k, kôdn8k wutch n8taut, sekenam8k hok8ongash chohchohkagish nashpe weyaus.
1.24 Nano noh ut tapenuk kenanauéhikqunnaout wutch penushonat, kah matta tohhettamwe kenanaéhikqunnaout ut anaquohtag wussohsumóonk nashpe mishe wekontamóonk.
1.25 En webe nont waantamwe Godut k8wadchanueneumun, sohsum8ónaj kehtass8tam8utch nanauunumunaj kah menuhkesitch yeuyeu kah micheme. Amen.