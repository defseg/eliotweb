1.1 NUkkezteoh negonne n8sukkúhwhonk (woi Theophilus) papaume wame Jesus kutcheu naneeswe usseneat kah kuhk8tomúhkonat.
1.2 Nó pajeh kesukohk neâdt mo tóhshinut, màhcheu ken8nont ukkodnetuhtaénumoh pepénaóncheh nashpe nashauànitt8h.
1.3 Yeu wonk naeihtauumpoh keteáeu mahche nupuk, nashpe monatash wuñamuhkutée kukkinneasuonganash, wunnaóuh yaónchag tikqúnnu, kah wuttinnónash wadchéayeú8gish wútas8tam8ónganit God.
1.4 Kah 8weeche mo8moh, wutann8nuh nahog, ahque 8m8gk Jerusale, qut pà[si]tú8gk ukquoshómuwáonk 8shoh, uttiyeu n8támáyeogkup.
1.5 Newutche wunnamuhkut John kutchéssúm8 nippé, qut kenaau pish kukkétsúmumw8 nashpe wunnetupanatamwe Nashauanit, paswése.
1.6 Yowutche móe paàhettit, wunnat8tomauóoh, n8waog, Lord, yeuyeu wonk kenómpe enninnumau wutasótamóonk Israel?
1.7 Kah wuttinuh nahog, Woh mo k8wahteaumw8 aquompak, kah toh utt8che, uttiyeu Wut8shimau adtàhtunk nehenwonche ummenuhkésuonganit.
1.8 Qut pish kutáttamunumúmw8 menuhkesuonk, màhchu wuñetupanatamwe Nashauanit nukkuhkongqueóg, & kenaau pish n8wauwaenumog, naneeswe ut Jerusalem, kah Judea, kah Samaria, onk âongkouóhkomuk.
1.9 Kah yeushog an8wodt, moneauahettit, tóhshinau kah matokqs wutàttamónoh, mat wonk wunnaóuh.
1.10 Kah aspuhquaéhettit en kesukquiug, ashpeit, kusseh, nesuog wosketompàog 8weechekompaumáoh womphogkouun[á]og.
1.11 Neg wonk an8wacheg, Kenaau wosketompaog Galile, toh wutch núhquaéóg kesukquieu? Yeuoh nan Jesus uttiyeu nemunnummonteáógkup en kesukqut, ne pish wuttinne peyón, neane nauog au kesukqut.
1.12 Neit qushkéog en Jerusalem, wutche wadchuut hettamun Olivet, uttiyeu wutch Jerusalem sabboth-dayeu pomushaonk.
1.13 Kah petutteahettit, auog wohqut, na wutappinneau Peter, kah James, kah John, & Andrew, Phillip, & Thomas, Bartholomeu, & Matthew, James wunnaumonuh Alpheus, & Simon Zelotes, & Judas, weechaioh James
1.14 Wame yeug ne wuttaiinneau, pasukqunittàhháog ut peantamunat, kah weequ[e]tumunat, kah mittamwussissog 8weechaiyeumóuh, onk Mary okasoh Jesus, kah weeche weematoh.
1.15 Neit Peter neepau nôéu ut ukkodnetuhtaénumut, kah n8wau, (ogkémon nag moiépanneg nequt pasuk88og nab neesinnehchag)
1.16 Wosketompaog, kah neematog, yeu wussukwhonk m8che mos ussén, uttiyeu wunnetupanatamwe Nashauanit nashpe wutt8nit David án8wop negonne papaume Judas, uttiyeuwoh mónchá[n]ont nahoh tohqunoncheg Jesusoh.
1.17 Newutche mô k8weetógkeemutteánónup kah wutáhtaunap yeu nohtompea[n]tamoonk weeche kenaau.
1.18 Neit yeuoh wosketomp taphum ohke nashpe matchese[à]e onkq[u]atunk onk pánushont, pàssisshau, kah wame wunnógkussoh sohwushin.
1.19 Kah wame wadohkutcheg Jerusalem wahteaunnneau, yowutche hettamun neohke wuttinnontowàonkan8out Akeldama, yeu nauwuttamún, msqueheongane ohke.
1.20 Newutche wussukwhôsu ut unn8hhammaonganne wussuhwaonganit. Week touusitch, kah mat howan weékittam8utch, kah onkatog neemunitch wunnohtompeantogkó8wonk.
1.21 Yowutche wutche yeug, weechogqueog nisáhke Lord Jesus weetomukqueogkup.
1.22 Kutcheu wutch kutchéssummuop John, no pajeh ne nan kesukok neemunnumonteaog pasuk mos pepénauon k8weeche wauwuenuunnanónut wutómohkeonk.
1.23 Kah pepén8waog neesuoh, Joseph ussowenuh Barsabas, nahohtôeu 8wesuonk Justus, kah Matthias.
1.24 Kah nah peantamwog, kah n8waog, Ken Jehovah, k8wahteoh wuttahhowóash wame wosketompaog, missohhomaiinneau uttoh en yeug neeswe pepén8wadt.
1.25 Onk woh neemunnum yeu nohtompeantogoonk, uttiyeu Judas wa[n]teunk newutche ummatcheseonk, onk woh au nehenwonche wutappuonganit.
1.26 Kah wuttittanohtôuttinneau, kah pepénaau Matthias kah mo weetogkemau nabo nequttú8og Apostlesog.
2.1 KAH paaúm8ug kesukok Penekost, nag wame moappuog pasukqunnu8 wuttahhou.
2.2 Kah taiatje peyaúm8 mishont8wom8 wutch kesukqut, onatuh mahshétàhshik, kah numwóhteau wame wetuómut na aphettit.
2.3 Kah [n]au[m]wok néhneyái meenanash ógqunn<ñ>eunkqutash n8htàut, & ukquénápinneuh nahog nish$noh pasuk8h.
2.4 Onk naghog wame numwàbetonkquog Nashauanitt8h, kah kutche kutt8wog penowónt8waónganash, neàne aninnumaúont Nashauanit wunnónt8wàonk.
2.5 Kah nnâ wudohtkútcheg ut Jerusalem, Jewsog womontogig peantamóonk, wutch nish$noh wutóhtimóin agwu kesukqut.
2.6 Yeu n8tunkwok, monácheg moeu peyauog, monchánatamwog; newutche nish$noh howan wunn8taoneau kekuttu nehenwonche wuttinnònt8waongkan8.
2.7 Kàh wame naghog quehquénauwantamwog, kah monchanatamwog, ettúog, Kusseh, sunum̃atta yeug wame kekutt8kon[c]heg uk-Galileansog?
2.8 Kah tohhén n8tauogkut nish$noh pasuk ut kuttiñont8waonganun uttóhad nékeog?
2.9 Parthianog, kah Medseg, & Elamitsog, kah wudohkutcheg ut Mesopotamia, & Judea, kah Cappadocia, ut Pontus kah Asia.
2.10 Phrigia, kah Pamphylia, ut Egipt, & ut ohket Lybia nahen Cyrens, kah penuwohteaog wutch Rome, Jewsog kah Proselytsog.
2.11 Cretsog Arabiansog, ken8taunnónog kekuttuog kuttinnont8waongnun monchanatamwe wutanàkausuonganash God.
2.12 Onk nag wamu quehquén[a]uwantamwog, kah wutchannaantámunneau, uttuog, toh nauwuttamómau yeu?
2.13 Onkatogig mômôntauóuh, n8waog, yeug wosketompaog kogkéeussippàmwog.
2.14 Qut Peter neepau weeche nàbo nequttú8woh, mishontowau wuttinuh nahog. Kenaau wosketompáog Judea, kah kenaau wame wódohkéogish Jerusálem, yeu wahteau8k, kah n8tam8k nukkutt8wonganash.
2.15 Newutche yeug matta kogkeéussippamóog nean anatamòg, newutche webe qut nâmâtúhquodt.
2.16 Qut yéu ne an8wop quoshódtumwaen Joel.
2.17 Kah pish n$nih majish kesukkodtash, (n8wau Jehovah) nussókanumau Nunnashaonkuh ut wame weyausut, & kenaumonáóog, kah kuttónnówôog pish kuhk8tomuhteaog, kenunkompóm8wòog pish naumwog monàmansuongash, kah kukkehtompám8óog pish unnukquomwog unnukquomuongash.
2.18 Kah nussôkanumau nashauonguh, nuttinnúmut, kah nunksquómog, yeush ut kesukódtash; kah pish kuhk8tomuhteaog.
2.19 Kah nunnáhtitteam monchanatamm8onganash, ut ongkouwe kesukqut, kah kubkinneasuonganash yeu muttaohket agwu; msqueheunk, kah n8htau, & pukuttau.
2.20 Nepauz pish ayeuou pohkénum, kah nahnepâshad pish wusqueheónkaneú8, negonáeu na mohsag kesukod Jehovah uppeyauonk.
2.21 Onk pish n$nih, wuttinnaiin howan weehquttug 8wesuonk Jehovah pish wadchanau.
2.22 Kenaau wosketompaog Israel, n8tam8k yeush kutt8wonganash. Jesus ut Nazareth, woskeetomp, God 8woweenómuh kenúgke kenaau, nashpe mishanakausuonkash, monchanatamówonganash, kah kahkinneasuonganash, uttiyeush God asechish kenugke kenaau neane wahteauog.
2.23 As8wúnut neàne quóshawénantam̃owonk, natwontamóonk kah negonne 8wahteaúonk God, kenàau kutóhqunn8op, kummatchetowae kenutcheganóoash uppummetóhkuppunnaéuh, kah kenushaû.
2.24 God wutómohkinuh wonk, òmpenit wuttámmepúnnaongāash nupp8onk, newutche nupp8onk woh mo ukkogkôunoh.
2.25 Newutche David 8weadtimuh, negonáinunnau Jehovah nagwutteáeu ut anaquabeh, newutche noh nuttinohkounit, nen woh matta nutóntahteábu.
2.26 Yowutche nuttah weekontamup, kah neenan weekontamup, kah wonk n8weyaus anwôhsun ut ánn8wósinneat.
2.27 Newutche matta kenugkonoh nukketeahogkou chepiohkomuk; kah matta kuttinánumoh k8neetupánatamwu naumun aninn8onk.
2.28 Ken kukkuhk8tamaiup keteaonkane mayash, ken kenumwóhtah weekontamóonk, náshpe kuskesuk,
2.29 Wosketompaog kah neematog, pàûhsuke ket8konti papaume Patriark David, nupp8i, kah posuhkinnói, kah 8wéenohke yeú ohteau yeu kesukok.
2.30 Yowutche nohtompeantogkawut, wahteunk God wútchadchekéumôonk, wutch ummeechummúonk wussékanóhtog neàunak weyaus, pish nutómkin Christ, appin kutappuonganit.
2.31 Wunnaúmunadt yeu negonne wussinneap papaume wutomohkéonk Christ, ukketeahogko[n]uh matta nukkónnonéinoh chepiohkomuk, kah 8weyaus matta naum8uh aninn8wonk
2.32 Yeuoh Jesus God wutomohkinópuh, yéu wame k8wàuwónan.
2.33 Yowutche tahshinat ut wuttinnohkôunit God, kah attumunon ukqushaumuwaonk Nasháuanit, yeu wussókanumun uttiyeu naumog kah n8tamóg.
2.34 Newutche David matta ushpú[u]nau kesukqut, qut n8wau, Jehovah wuttinnon Nummánitt8m, Apsh ken nuttinnohkôunit.
2.35 Kah nutáiyeu kummatwómog, kutáhpannéhtuonk.
2.36 Yowutche wame Israel wahteauhettich wunnamuhkut, unnoh Jesus unnoh nohshóg, God wutàiyeuog Lord kah Christ.
2.37 N8tammóhettit yeu, konnukketauwoog wuttáhh8wóut, unnaog Peter, & onkatogig Apostlesog, wosketompaog kah nematog, toh woh kútussénán?
2.38 Neit Peter wuttinuh nahog Aiuskoianatam8k, kah kútchissum8k nishnoh pasuk, 8wesuonkanit Jesus Christ, newutche aquoantam[ó]onk kummatcheseonganôoash, & kenaau mos kutattumunumumw8 ummag8onk Nashauanit.
2.39 Newutche quoshaudtuonk, kutáhtaunneau, kah keneechan8woog, & wame nag naúappitcheg, neadtahshe weehkomont Jehovah Kummanitt8mun.
2.40 Kah nashpe monatash kutt8wongas 8wauónuh, kah wussóhkouh, n8wau, Pohquohwhun8k kuhhogk[à]ôog yeu wutch matcheetowe pometuonk.
2.41 Neit naghog wekontamwu áttamunumàhettit ukkut8wonganash, kutchissumóog; kah nekesukok shwut muttannunganogkussúog missinninnuog weechaiyeútuog.
2.42 Káh umménuhkénumúnneau ukkúhk8tomúhteaongan8 Apostlesog, kah wutteahshaiyéúunneau; sohqunnúmwog petukqunneg moeu, kah moeu peantamwog.
2.43 Kah nish$noh pasuk wame wabesuog: kah Apostlesog wutusseneau monatash monchanatamwonganash, kah kuhkinneasuongash
2.44 Kah wame wanamptogig moiappuog, & wame teanteaquásinash aninnumâu[a]dtúog.
2.45 Kah mag8wog neadtahshékhettit, kah maumachiash kah wútchadchapenumóatinnaoash nish$noh wuttin quenaihikqunneau.
2.46 Kah nagwutteaeu moeog askesukokish peantamwakomukqut. kah soqunnumwog petukqunneg onk ye[a]n wewetuómut[,] mechwog mechum nashpe wekontamôonk, kah weechetahhóadtuonk.
2.47 Tabattantumaúun God, kah wame missinniñuog owómunóuh. Kah Jehovah uppás8oh nano monaoh moiyeuwekomonganit askesukokish, nneg woh wodchanutcheg.
3.1 NEIT Peter kah John moncheog moeu en peantamwakomukqut, ut peantamunnat, nôôhquodt.
3.2 Kah wosketomp, wehwepétu wutch wunneetuonganit, tahshinau, nnoh pon[i]t askesukokish squontamut peantàmwakomukqut, ussowetamun wunneetu, wenshau neteaguash nahog pétuttaanutcheh ut temple.
3.3 Nauon Peter kah John, petutteaog ut temple, 8wenshamuh neteáguas.
3.4 Qut Peter ummonneauoh, & John, wuttinuh, kuhkinnainnean.
3.5 Kah ummonneaúoh nahog, unnantam nutattumúnum neteaguas.
3.6 Neit Peter n8wau? Silver kah gold mattà nutáhtaouun, qut ne áhtou, kittinnumanun. ut 8wesuonganit Jesus Christ ut Nazareth neep[a]ush, kah pomushaush.
3.7 Kah wunnémunuh ut wuttinohkounit, kah wutashinuh, kah teanuk wussetash kah wussupskoh menuhkésuoh.
3.8 Kah quehshau, neepau, pomushau, onk uppéthu wechâúuh ut temple, pomushau, quehshau, tabattantamauun God.
3.9 Kah wame missinninnuog, wunnauóuh, pomushón kah wôússumon God.
3.10 Kah nnag 8waheuh yeuoh apeup wunneetu squontamu temple wénshau neteaguas; kah numwohtaog monchanatàmóonk, kah qu[e]hquenonanatamóunk neanheit.
3.11 Kah n8chumwéseup netskéhitup weetómont Peter kah John, w[à]me missinnuog móushauog, wekit ussowetamun. Solomons upporchum missi monchanatamwog.
3.12 Kah Peter nág*, namp8hamauau missinninnuh, Kenaau Israel wosketompaog, tohwutch monchanatamóg yeu? asa tohwutch monneaiyeog, unnantamóg nashpe nehenwonche nummenuhkesuonganun, asa wunnepeantamauon nutaiúmanonan yeuoh wosketomp pomushaonk?
3.13 Ummanitt8moh Abraham, & Isaak, & Jakob, Ummanit8moh k8shinnónog quehtiânumau wunnaumonuh Jesusoh, uttiyeuoh kenaau ás8wunogkup, kah kulóhkonn8wonaop anaquabit Pilate, ananumont noh n$nushash.
3.14 Qut kenaau kukkóhkonn8ómwop wunnetupanatamwenin, kah sampweusseaenin, kah kukkodtantamunneau nushshehteaen kittinnumonteânaont.
3.15 Kah kenushaumw8 maguk pómantamóonk, nnoh God omohkinoncheh wutch nuppúnat, yeu wauwáog.
3.16 Kah 8wesuonk, 8namptamog 8wesuonk, wutaiumauoh yeuh wosketompoh menuhkesuonk, nnoh kenaau nauóg kah waheog: nux, 8namptamoonk uttiyeu aninnumónkqueog, aninnamauon yeu pannuppu netskehheonk anaquabeyog kenaau wame.
3.17 Kah yeuyeu neematog, nuttinanatam kutussénaôus wutch as8tuonk, kah néaséhetteup kenànaànuaenum8óog.
3.18 Qut yeush God kuhk8tomunkqueog ut wutt8n8wout wame úkquoshòdtumwaenumoh, nish Christ woh asechish, nish watussenash.
3.19 Yowutche aiuskoianatam8k, & quinuppekompaú8k, kommatcheseonganash woh jiskhomunash, uttohadt8che peyaum8ug weekontam8onk, wutch anaquabit Jehovah.
3.20 Onk an8nau Jesus Christ uttiyeuwoh negonne kohk8tomunkqueókup.
3.21 N$noh kesukquash woh attumunukqut nó pajeh wushkehteaumuk wame taanteaquasinish, uttiyeu an8wop God nashpe wutt8n8óut wame wuñeetupanatamwe ukquoshodtumwaenumoh wutch wuske kutchissik muttaok.
3.22 Newutche Moses wunnamuhkut unnau k8shinnónoh, Jehovah Kummanitt8m pish neepauunau nohtompeantog wutch keematt8ónt nússu neánussee, noh pish ken8taau wame teanteaquásinash toh ánukqueóg.
3.23 Kah pish n$nih, nish$noh pasuk matta n8tauonk yeuhoh nohtompeantogeh, pish nushau wutch kenugke missinninnúut.
3.24 Nux, wame quoshodtumwaenuog wutch Samuel, kah yeug âusukôhsutcheg, neadtahshuwámukup, netatuppe negonne wussainneaóh yeush kesukodtash.
3.25 Kenaau wunneechan8oh nohtompeantogig, kah 8n8waongan8, uttiyeu ayimauun God k8shinnonog, unnon Abraham; ut k8skannem wame áúwomóncheh ut ohkit wunnánumóog.
3.26 God ómohkinont wunnaumónuh Jesus, negonne wutan8nuh en kuhhógkaóut, woh k8nanumukkou, qunnuppinont nish$noh pasuk8h wutch ummatcheseonganit.
4.1 KAH kôn8nahettit missinninnuh, sephausuaenuog, & nánaánuaenin ut temple, kah Sadduces ukquéntauóuh.
4.2 Musquantamhettit, newutche kuhk8tomauóog missinninnuh, kah kuhk8tomauóog nashpe Jesus, wutomohkeonk wutch nuppunat.
4.3 Kah n$nag wutohqunouh, kah ukkupshagkin[ô]uh na wonk kesúkok, newutche yeuyeu wunnonk88k.
4.4 Qut monaog n8togig wuttinn8wáonk 8namptámuneáu, kah ogkemut wosketompaog mo napanna tashit muttannunk.
4.5 Onk nnih nanompunk, nánaanuáchek, kah Eldersog, kah Scribsog.
4.6 Kah Annas negonne sephausuaen, kah Caiphas, kah John kah Alexander, kah neadtashauátog negonne sephausuaen, moéog ut Jerusalem.
4.7 Kah ponahettit naghog anaquabhettit, nat8tomauóuh, Teagua menuhkesuonk, asa teagua wesuonk nashpe yeu aséóg.
4.8 Neit Peter namwóhshau Nashauanitto, wuttinuh, Kenaau nanaànuàog missinninnuog, kah piahquttumwog ut Israel.
4.9 Nat8tomaiéog yeu késukok n8wunanakausuongan neanheit n8chumwesit, uttoh en netskeheon.
4.10 Wahteau8k kenaau wamu, kah wame Israel wahteauhettich, nashpe 8weesuonk Jesus Christ ut Nazareth, n$noh noshógkup, n$nah God ómohkinoncheh wutch nuppinát, nashpe n$noh, yeuoh wosketomp neepauut neetskesu.
4.11 Yeu qussuk mishanantamogkup, kenaau wekitteaenúog uppúhkuk adnashik ohteau.
4.12 Kàh matta woh toh wonk wadchanittuonganinno, newutche matta onkatuk wesuonk yeu$it agwu kesukqut, aninnummonteaog, uttiyeuwoh wadcháhukquéog.
4.13 Naumohettit matta qusheeteageyeuun Peter kah John, kah wahtauahettit matta teag nehtantauóog, kah as8túog, [n]ag monchanatamwog, wahteauog weétomáog Jesus
4.14 Kah nauáhettit wosketompuh uttiyeu neetskeheut 8weéchekompaumuk8uh, matta toh wuttittamm8unneau.
4.15 Kah ônáhettit monchek wutch moieonganit; nag ken8nittuog móeu.
4.16 N8waog, Toh woh kuttinheunnónog yeug wosketompaog? newutche wame wódohkitcheg Jerusalem 8wahteaúunneau, wutusséneau missi monchanittúonk, kah mattá woh nukohkohn8wâunnán.
4.17 Qut ishkont wuttintamunneau missinninnuog: menuhkeu quttinnontuh, matta toh unnahhettit howan yeu wesuonkanit.
4.18 Onk nag 8weekomóuh, ukqui[h]tinouh nahog, toh unn8on, asa kuhk8tomuhkon 8wesuonk Jesus.
4.19 Qut Peter kah John wunnamp8ham8uh, kah wuttinuh nahog, tohhen sampoi anaquabit God, kukkuhkuttonteaneau m8cheke neit God, wussittum8k kenaau.
4.20 Néwutche n8ná[n]umumun montohéin, qut nussinneanunash yeush nânámagish, kah nunn8tamagish.
4.21 Nemehkuh onk quohtináhettit, wuttinnánumóuh noh nushogk, matta namehteauóog uttoh woh áspinnanáhettit newutche missinninnuog, newutche wame quttianumóog God newutche ne ónákup.
4.22 Newutche wosketomp mo yauunchagukodtūwohkom, & pum[e]u, uttoh adt neetskehhuwae yeu monchanatám8onk asemukup.
4.23 Kah ponunahettit, wonk moncheog en wéetateamunganuwóut, kah wuttinnóneau wame néanáhettit negonne sephausuenuog kah Eldersog.
4.24 Kah n8tamóhettit weechetahheatue mishont8waog en God, kah n8waog, Lord, ken Manit, kesteunkup kesuk kah muttaok, kah kéhtoh kah wame neg noh ápitcheg.
4.25 Et wutt8nit kuttinúm David, kussip, Tohwutch heathen musquantamohettis kah missinninnúog unnantamohettis tahn8che.
4.26 Santimôog yeuut muttaohkit neepóog, kah nanaánuénúog moeog ayeuhkónon Lord, kah ayeuhkonon Ukchristimoh.
4.27 Newutche wunnamuhkut ayeuhkonon wunneetupanatamwu kenaumon Jesus, sásequnop, Herod, kah Pontius Pilate weeche Gentils, kah woskeetompaog Israel moeog.
4.28 Ussen uttoh kenutcheg kah negonne kukkodteaqutteamowonk unnantamúp yeu pish n$nih.
4.29 Kah yeuyeu Lord naish ukquogquahtóaonganôash, kah aninumau kittinnumog, woh ummenuhke unneau kuttinn8wáonk.
4.30 Sámogkinnuman kenutcheg neetskehuwóm8uk, onk kukkinneasuonganash & monchantamowonganash woh nnaiyeuash, 8wesuonganit wunneetupanatamwú kenáumon Jesus.
4.31 Kah paàntamohettit, ohke nunnukkem8 ne ádtannoehettit, kah wame numwábetunkqueog wunneetupanatamwe Nashauanit, onk ummenuhke unneau wuttinn8waonk.
4.32 Onk monacheg w8namptogig pasukqūñu8 wuttáhhou & pasuk88 keteahogkou, onk matta pasuk n8wau, ne teaguas ne ohtunk, yeu nutahtauonk, qut wame maumatchiyeuash nanwóhteaash.
4.33 Kah menuhke Apostlesog wauwónau wutomohkúong Lord Jesus, kah missi w[n]nneetupanatamowonk wutappétunkqunneau.
4.34 Naghog matta pasuk neteaguas quenáhukou newutche wame neg ohtunkig ohke, asá wetuomash magunáoash, kah paudtóog ne anóadtig nish maghettichish.
4.35 Onk upponumunáoash Apostles wusseetowóut kah wuttinnumóatinnaoash howan quenauhukqut.
4.36 Kah Joses, yeuoh Apostles ussowenau Barnabas, (ne anawuttam8m8uk, wunnaumonuh wunnaiyeuonk) Levite, wutohket Cyprus.
4.37 Ahtunk ohke, ummagun, kah paudtou teauguas, onk upponamunash Apostles wusseetuóut.
5.1 QUT noh wosketomp ussowesu Annanias, kah Saphira ummittamwussoh, magou neadtashad[c]hasuadt,
5.2 Kah nawhutch áudtúhkaóngano wadchanumúñeáu, kah ummittamwussoh 8wahteaúunun, onk nawhutch uppaudtaunnau, kah uppónamunneau Apostles wusseetowóut
5.3 Qut Peter wuttinúh, Ananiàs tohwutch mattanit numwábit kuttahhut, pann8wàheun wunneetupanatamwu nashaúanit, onk k8wadchánum nawhutch ne anôadtik ohke
5.4 Ne ahtouan, matta k8tihémas? onk mahche mágóuon, k8tihéin? tohwhutch yeu unnanatamun kuttahhut, matta kuppann8wáheuh wosketompaog, qut Manit.
5.5 Kah Ananias n8tog yeush kutt8wonganash, kepshau, kah nupp8, kah missi wabesuonk wunúhkuhkongqunau neg yeush n8togig.
5.6 Kah nunkompaog neepahettit, wuttittuppaskinóuh, ummonchinouh upposekinóuh
5.7 Onk 3 houres ompetak, ummittamwussoh· paónit, matta wahteóut toh ônàg,
5.8 Peter wuttinuh, missohhamah mag8óg ohke teu tohsheu, kah wuttinuh, nux, ne tohshu.
5.9 Neit Peter wuttinuh, tohwhutch wunnomptóutteôg qutchehheun Nashauanit? kusseh, wussetowoash ne posekinàcheg kásukoh, appuok squontamut, onk nag mos kussohwhunnúkquog.
5.10 Neit teanuk kepshau ut wusseetit, kah nupp8, kah wuskenúog peyauog, wunnamhe[o]h nupp8i, kah monchanahettit, posekinóuh kiske wasukit.
5.11 Kah missi wabesuonk wunúhkuhkongqunau wame moeuweekomonganit, & nish$noh pasuk n8tog yeushog/
5.12 Kah wunnutchegam[ô]ut Apostles monatash monchanatam8wonganash kesteauunash ut missinninnútu, onk wame weechetahteóadtuog neg apitcheg Solomon ut upporchumut.
5.13 Onk matta onkàtogig 8weetonóuh, qut missinninnuog ummonchanumóuh.
5.14 Onk monaog 8namptogig 8weetomôuh, monàog woskeetompaog kah mittamwwussissog.
5.15 Onk pas8wáog mahchinànutcheg mayut, onk upponóuh àppinneat, uttoh Peter pomushadt, onk woh wutchitchúhkomoh woh wunnohkuhkongk8ôh nawutche.
5.16 Onk monacheg peyaog wutch 8tanatu quinnuppe, ut Jerusalem, pas8waog machin[á]nutcheh, kah neg wódtamméhikqutcheg mattannitt8, onk neetskeheog wame.
5.17 Neit negonne sephausuen neepau, kah wame neg weechaóncheg uttiyeug Sadduces numwabetunkquog musquanatàmoonk;
5.18 Wutohqunouh Apostles, kah kupshagkinóuh.
5.19 Qut wutanglesumoh God, nukonàeu, wôhshinum squont, kah wussohh8wunoh, wuttinuh,
5.20 Monchek, neepok peantamwakomukqut, ken8nuk missinninnúog, wame yeush pomantamwáe kutt8wonganàsh.
5.21 Kah n8tamóhettit ne, petutteáog peantamwakomukqut nompôáeu: onk kuhk8tomuhteáog, qut negonne sephausuen, kah neg wee[e]aoncheg, peyaog, kah wehquttúog wame ken8nutteúog, & wawe negonne nanánuàcheg Israel, onk an8teám8wog en kuppishagkinnetuonkanit, nohhen paudtaônnaôut.
5.22 Qut aninnohsuaenuog paáhettit, matta wunnamheuh kuppishagkinnittu[ó]nganit, qushkéog wuttinnóneau nahog.
5.23 N8waog, kuppishshagkinnuwáugkomuk menuhku kuppishshagkinausu, kah nanaáñukeg kuppishshagkinnuwáugkomuk, neepoog squontamut, qut wohshitânumog squontamash, matta namheaúmun howan anomuk$komuk.
5.24 Neit negonne sephausuen kah mukquomp ut peantamwakomukqut, kah matikkénuog sephausuenuog n8tamóhettit, chanantâmwog uttoh asém8 yeush.
5.25 Neit peyau pasuk wuttinnon nahhog, n8wau, kusseh kupshagkinóhpañeg woskeetompaog, neepoog peantamwakomũkqut, kuhk8tomauoog missinninnu.
5.26 Neit mummugquomp, kah aninnohsuaénuog moncheog, onk uppasuóuh manuñu newutche qushâog missinninnu, ishkont qussukquonnétawhóog.
5.27 Onk pâs8wanhettit, upponouh anaquabhettit kodteaqutteam wenuog, kah negonne sephausuen wunnat8tomauoh nahog.
5.28 Wuttinuh nahog, Sunnum-matta kummenuhke meechummuhkôunn8munnónus woh matta kuhk8mohteaneáu yeu ut wesu[ô]nkanit, kah kusseh, kenumwóhtaómou Jerusalem kukkuhk8tomuhteaongkan8, onk kuttinanatamw8 yeu nuppaudtouúnnan yeuoh yeu 8sqheonk.
5.29 Neit Peter kah onkatogig Apostles namp8whosuog kah n8waog, yeu nont nuttussenan uttoh an8wodt God, nukkum matta uttoh an8wodt wosketomp.
5.30 Manitt8moh k8shinnónuk wutomohkinuh Jesus unnoh nushógkup, kah k8waohshanòu metugqut.
5.31 God wutóhshinuh ut wuttinnohkônit, wussontimohkonuh, pohquohwussuaen, aninnumauon auskoianatámm8onk ut Israel, & aquontammoadtin matcheseonganash.
5.32 Onk neenan 8wauwaénumoh, & wonk Nashauanit, n$noh anumaont God neh n8swéhtunkqutcheh.
5.33 Ne n8tamóhettit, [tu]nnogkussimún wuttahh8wóash, & kúkkinn8nittúog nahúnshanát.
5.34 Neit pasuk neepau ukkinn8nittuonganit. Pharise, ussowesu Gámaleel. Naumatuongane kuhk8tomuhteáenéu8 uttiyeuoh missinninnúog pohtianumáhetche, wuttinuh, sohwhunninnage Apostlesog ohgussése,
5.35 wuttinuh nahog, Kenaau wosketompaog Israel, nunnukqussek kuhhogkaóog, toh anheog yeug woskeetompaog.
5.36 Newutche negonaeu, Theudas neepau, kah misheheau hogkuh, monaog 8weechaiyeumôuh, yauwudt pasuk88wog, mo nushau, kah wame weechaiyeumóhpoh, nanwayeuog, onk entuppay[ê]og.
5.37 Ompetak, Jndas ut Galile neepau, ompeteahettit, monaoh cheetimau 8weechógquoh: yeuoh wonk nushau, kah ne wame weechógqutche nanwayeuwoh.
5.38 Eyeu kuttinnonnumw8 wéogkeheauntéog & ahqhuk yeug wosketompaog, newutche yeu ken8nittuonk asa anákausum8uk 8m88ug wosketompauttu, woh matchaogqunninn8.
5.39 Qut 8m88uk Godut, woh moh kuppinnuhteaunneau, iskont woh kummiskominneau, kutayeuhkônnaonkan8 God.
5.40 Kah 8n8wónnaoh, onk week[ò]máhettit Apostles, kah tattogkomáhettit, wuttinóuh nahog, Ahque wonk missohhom8k 8wesuonk Jesus, onk wuttinnanumôuh noh nushag.
5.41 Onk moncheog wutch ken8nittuonganit, muskouanatamwog, newutche wuttatupanumóuh chequnehtamunat akodchuonk wutch 8weesuonk Jesus.
5.42 Kah askesukokish, peantamwakomukqut, kah wetuómut matta wutahqutteam8unneau kuhk8tomuhkonat, & kogkahk8wónat papaume Jesus Christ.
6.1 ONK yeush ut kesukodtash monáhettit kodnetuhtaênuog, Grecians m8m8squeunnâog Hebrews. Newutche wunekousquâm8oh, asekesukokish anumaáhetit, matta 8tamanumouh.
6.2 Neit nabo nees8wutcheg, weekomóuh nahoh monanutche kodnetuhtaenumoh, kah wuttinuh nahoh. Matta tapeneunkquttinn8, nupponunnumunan wuttinn8waônk God, & n8neech8hteamun.
6.3 Yowutche neematog, pepenok nesausuk tahsuog wosketompaog, wa[h]waeenómutcheg, numwabetunkquog wunneetupanátamwe Nashauanitt[ó]h, kah waantamoonk, yeug woh wunnanaunóuh yéuhhog.
6.4 Qut nummagumun nuhhogkanonog nagwutteaeu peantamunat, onk kuhk8tumuhkónat wuttin8waonk.
6.5 Onk yeu n8waonk wuttapeneaumuneau wame monacheg, kah pepénowáog Stephen, wosketomp numwabetunk wunnamptám8wonk kah wunneetupanatamwu Nashauanit, kah Phillip, kah Prochorus, kah Nicanor, kah Timon, kah Permenas, kah Nicolas, 8m Antioch.
6.6 Yeug upponóuh anaquabhettit Apostles kah paantamohettit, upponamauóuh wunnutcheganóash.
6.7 Kah wuttinn8waonk God nano missi, & monacheg ukkodnetuhtaénumoh nàno monáog, ut Jerusalem, kah m8chequshauog sephausuenuog, n8sweetogig 8namptam8onk.
6.8 Onk Steven numwabehtunk 8namptamoonk, kah menuhkesuonk, usseu mogkieuash monchanatamowonganash et missinninneuhtu.
6.9 Neit neepauog nawhutche ut synagog, ussowesu {synagog} ut Libertines, kah Cyremans, kah Alexandrians, kah Cylicia, kah Asia, keket8hkauaog Stephen.
6.10 Kah matta wuttápenum8unneau nuhhén attumehtamúnat, 8waantamóonk, kàh Nashauanitt8h, áninnumu[h]kqutche ket8hkon.
6.11 Neit nag an8teám8wog wosketompaog, uttoh an8wachek, n8t[á]unnónup ket8hkau blasphemae kutt8wonganash ayeuuhkone Moses, kah ayeuuhkone God.
6.12 Onk kukkuttinaog missinninneuh, kah Elders, kah Scribs, kah wunuhkukau[óu]h, kah wutohqunóuh, onk uppas8óuh ken8nuttuonganit.
6.13 Onk pas8waog pann8waeu wauwànutche uttiyeug an8wacheg, yeuoh wosketomp matta ahqueteaou n8wonat blasphemae kutt8wonganash, ayeuuhkone yeu peantamwakomukqut, onk ayeuuhkoñe naumâtuonk.
6.14 Newutche n8tâóunnónup n8wop, yeuoh Jesus ut Nâzareth, yeu pish úppaguâtoun, onk pish ôs8wunnum ûhsuáongânash, Moses ànumunkqueagupash.
6.15 Onk wame [à]pitcheg ut ken8nittuonganit monneauáhettit, n[â]umwog wuskesuk onatuh wuskesuk Angel.
7.1 NEit n8wâu negonne sephausuén, Sun yeush n$nihyeuàsh?
7.2 Onk n8wau, wosketompaog, nematog, kah n8shun[ñ]ónog, keihtam8k, wohsumwaeu Mânit, naee[h]tâau k8shinnónuh Abram, apit ut Mesopotamia, negonaeu wadohkit Charran.
7.3 Nah wuttinuh, Sohhash wutch kutohket kah wutche kuttinnongkomôhtu, onk peyaush ohkeeit, uttiyeu kohk8tomauon.
7.4 Neit 8m wutohtuóut Châldeans, onk wutohtu Chârran, onk na wutch, 8shoh napunit, wut[ô]ntashuh en ne wodohkeup.
7.5 Onk wuttinnunnumau matta 8tohkeen[ea]t nesanohkomuk, as[a] matta toh woh ponuk wusseet, qut ukquoshaumoh woh wuttinnunnumaun na wuttin wutohkeen[a]t, onk ôú[n] nékit, asquam wanech[à]nnunneg.
7.6 Onk God yeu wussin, wunneechanoh pish p[é]nuwohteauwog penuwohkomukqut, onk pish uppas8woh missinninnúunneat, onk wutôhquann8n[ó]uh yauut pasuk8wu kodtumwaeu.
7.7 Onk wutóhtimóin adt missinniñúhettit, pish n8sumòog, n8wau God, kah ompetak pish s[ô/ó]hhamwog, onk pish nuppeantamungquog yeu ut ohket.
7.8 Onk wuttinnunnúmaoh wunn8waonk qúosquiswon[a]t, neit Abram wunnaumonaeu Isaak kah ukquosquiss[ô]h shwosuk adtashikquinukok, kah Isaak wunnaumonaeu Jakob, kah Jakob wunnaumonuh nabo neesuoh 8shuoh wutóhtem[ó]eneunk.
7.9 Onk 8shuoh wutohtemoneunk, pen8w[á]numáhettit, mag8og Jesephuh en Egipt, qut God 8weetomau.
7.10 Onk uppohquohwhunuh wutch wame óhqu[a]num8onganit onk wuttinnunnumau wussikkutteahh8w[à]onk & waantamoonk anaquabit Pharoh Egipte ketass8t, kah wuttaiyeuoh wunnan[n]annumun wame Egipt, & wame weetuómut.
7.11 Neit mishagquodt peyaum8 ut wame Egipt, kah Canaan, kah missi onkapunnaonk, kah k8shunnónog matta miskomoog meetsuonk.
7.12 Qut n8tog Jakob, weatchiminnú8 Egipt, an8nau n8shunnónoh negonnu.
7.13 Onk nahohtoeu Joseph wahteauwáhuau weematuh, onk Joseph anunkumonche wahheaog Pharohoh.
7.14 Neit Joseph 8weéhkomuh 8shoh kah wame anunkumonche, nequtta t[a]shinchag[a]tog & nabo napanna tasuog keteahogkon[ó]g.
7.15 Neit Jakob au Egipt, kah na wuttit nuppun, yeuoh kah n8shunnónog.
7.16 Kah na wuttiss8wunn[ó]uh en Sichem, onk upposuhkinôuh ne wenohke Abram aht[ô]uhmohp wutche teauguash, wunnaumonuh Emor, 8shoh Sichem.
7.17 Qut quoshodtuonk paswohtág uttiyeu quoshaumo God Abramwoh, missinninuog náno monápanneg ut Egipt.
7.18 Neit onkatuk ketass8t wàappetu, matta 8w[á]heuh Joseph.
7.19 Yeuoh as8kekomau anunkomogkutche, wutúhquonn8nuh n8shunn[o]nog, pogkenáog mukkiesoh, ukquihtinóuh pomantamun.
7.20 Uttoh ut Moses neekis, kah ahche wunneetu, kah tannétu 8shoh weekit, nishúoh nepauzoh.
7.21 Onk pagkénit, Pharoh wuttaunoh wunnemunoh, kah tannétuoh 8nech[a]neáh.
7.22 Kah Moses wunnetú[h]taun wame waantamóonk ut Egipt, kah menuhkesu kutt8wonganit, kah wutusseongánit.
7.23 Kah yaunehchagu kodtumwóhkog, peyaumo wuttahhut, nattauwáheun weematuh wunnaumonuh Israel.
7.24 Nauont pasuk8 woskeheonneat ukquihtukonuh, onk wutann8tauwanshau, neh waskheómukeh onk nushau Egipte wosketomp.
7.25 Newutche unnantamup weematuh 8wahtamunin God woh uppohquohwhunuh, nashpe wunnutcheganit. qut matta wahtamóog.
7.26 Qut nawonk kesukok wunnaeitauh, mekonetinit, kah kodtantam womonetehheun nahog, n8wau, [C]huh k8weemattitimw8 tohwutch matchenehit[t]é[ó]g.
7.27 Qut noh macheneheunt weetatteamungu, wunnehpohk8noh, n8wau, Howan kutáyeug kenanaunneanónut, kah k8suminneanónut?
7.28 Woh kenusheh, neánhup Egiptian wunnónkou?
7.29 Neit Moses wusseemo yeu an8wodt, onk penuwohteaop ut Midian, onk naut nesuoh wunnaumonuh.
7.30 Onk yâanchagu kodtumm8uk, as pamushûn8g, Wutangelsumoh God wunnaeihtauh, ut touohkomukqut ut Sinai, nashpe n8htau ut nepeúnkquamit.
7.31 Moses nag*, ummonchanatamun, onk pas8sukog nawhuttin wunnaúmunát, 8wodtauwatonkqossuouk Jehovah wunn8tamun.
7.32 {N8wau}, Neen Ummanitt8woh k8shog, Ummanitt8moh Abram, onk Ummanitt8moh Isaak, Ummanitt8moh Jakob. Neit Moses nunnukshau, onk matta pomuhquaeu.
7.33 Neit Jehovah wuttinuh, amau[n]sh kummoxinash wutch kusseetit, newutche yeu ohke neepauwean wunneetupanatamwe ohke.
7.34 Nunnaum, nunnaum 8tammeuhpunnaonkanou nummissinninnumog aitcheg Egipt: nunn8tam wutáhhaohhóm8wongan8, onk n8kem nuppohquohhunóog, yeuyeu peyaush, kuttann8nsh en Egipt.
7.35 Yeuoh Moses ôhquônumáhettiche, an8wahettit, Howan kutayimonk naná[nu]aénúun, & wussittumwaenúun. Yeuoh God an8noncheh nanaannuón kah pohquohwuss8on, nashpe wunnutcheganit Angel naeihtaun nepeuhquámut.
7.36 Wussohh8wunuh, mahche nahtitteadt monchanatamowonganash, kah kuhkinneasuonganash et ohkeit Egipt, kah et msque ketahhanet, kah et touohkomuk yaunchagu kodtumwaeu.
7.37 Yeu n$noh Moses, an8wop wunnaumonuh Israel, Jehovah pish keneepaunumúnkou quoshodtumwaen, keematt8out, neaninneunkqussin, pish ken8taau.
7.38 Yeuoh nagum ayup moyeuweekomonganit ut towóhkomuk weeche Angel kón8nukqutche ut wadchuut Synai & weeche n8shinnónog, attumunum pomantamweu wussonganash God, kittinnúmónteananonash.
7.39 K8shin matta wun8sweétauh, qut wussôwhòkonáoh kah wuttahhouh quishkeuh en egypt.
7.40 Unnaog, Aron ayimainean manittóog nunnegonukònonkqunnanonut, newutche yeuoh Moses sohh8wu nukqueog wutche Egypt matta n8wôàunnanonup toh aôhs.
7.41 Onk ayeuaog calfe yeu aquompak kah wussephamauouh unneukontunkoh, onk wekontamwog wutanakausuongano et nehenwonche wunnutcheganôut.
7.42 Neit God wutamaeihtàuh, kah wunnukônuh wôúhsumun wame anokqsoh neansukwhosik 8sukkuhwhongan8h quoshodtumwaenuog. Woi kenaau Israele wetu, kah sepheausuongash yaonchàge kodtumwaeu et touohkomukqut?
7.43 Nux, kuttàttamúnumumw8 weetu Molech, & anokqs kummanittómo Remphan, nunneukontonkanog ayeuogig k8wowussumaóog. onk kuttissowunnumw8 ongkouwe Babilon.
7.44 K8shinnonog ahtoog wauwáongane weetu, ut touohkomuk, neán8wop, ken8non Moses, ne pish w[n]tínteauun, neasinok.
7.45 Uttiyeu (weetu) n8shinnonog nahohtôékitcheg, pas8wáog weeche Jesus, wutohtuôut Gentils, uttiyeuh God amaohhkóòhpuh anaquabhettit n8shunnónog no pajeh pomontog David.
7.46 N$noh maskog kitteamonteanatamowonk anaquabit God, kodtantam namehteun wek Ummanitt8moh Jakob,
7.47 Qut Soloman 8weekehk[onoh].
7.48 Qut noh anue quanunkquapit matta wutappein wetuómut uttiyeu aumug wutch menutcheganit, neán8wop quoshódtumwâen.
7.49 Kesuk nutapappuonk, sanohkomuk nut[o]hpannéhtuonk, uttiyeu wetu aiyimaieog n8wau Jehovah, asa uttiyeu ahhut anwóhsin
7.50 Sunnum$matta nunnutcheg ukkesteoounás yeush wame?
7.51 Kenaau chetouwi kussittipúkun88ash, kah matta quósqusséogish ut ketahh8wóut, kah kuttauogk8wóut, nagwuteàeu kutayeuwôhkônau wunneetupanatamwu Nashauanit, k8sheuóog neaséhettit, nekuttussénau.
7.52 Uttiyeug quoshodtumwaenuog matta woskheunkuppanneg k8shunnonoh, onk yeuh wunnushóuh negonaeu kohk8tomuhteacheg pish wunnomwaeu usseâénin peyau. uttiyeuwoh wánass8móg, kah nashóg.
7.53 Kutattumunnómwop naumatuonk Angels ánumungqueog. qut mat kenannáhheuh.
7.54 Yeu n8tamóhettit konnúgkuttahwhôog, kah wunníshkonnehtóuh.
7.55 Qut numwábetunk nashauanittoh menuhkespuhquaeu en kesukqut, kah naum wussohsomowonk God, kah Jesus neepau wuttinnohkôunit God.
7.56 Kah n8wau kusseh nunnaum kesuk wôshweem8, onk wunaumonuh wosketomp neepau wuttinnohkôunit God.
7.57 Neit wodtauwatongqussúog, onk kuppinnumwog wéhtauogk88ash, onk ukqueentauóuh moeu.
7.58 Wussohwohkonáoh wutch otánit, onk ukqussukquantahwhôúh. onk wauwachik ponamwog hogk8wonganash wusseetit wusken ussowesu Saule.
7.59 Onk ukqussukquontahwhôuh, paantamáuont God, kah an8wadt, Lord Jesus attumun nukketeahogkou.
7.60 Onk wunnumohkussun, kah mishántowau, Lord ahque mehquoantash yeu ummatcheseonkan8; Onk yeu mahche n8wadt. kouweu.
8.1 KAH Saule 8n8wunnaoh nohhén nuppunat. Kah na aquompak missi woskehittúonk ayuuhkonittue moyeuwehomonganit aphettit Jerusalem, kah wame nanwayeuwog pannuppu ohkit Judea, kah Samaria, nont webe Apostlesog.
8.2 Kah wūnamuhkut paántogig p[ô]sukkináog Stephen & mocheke wunneuanatamunáoh.
8.3 Qut Saule woskehteau moyeuwehkomonk, petutteau wetuómash, kah wodta[n]chemont wosketompuh, kah mittamwussissoh, ukkupshagkinuh.
8.4 Yowutche nag na[n]waécheg, nanonáog, kah kuhk8tomuhteáog.
8.5 Neit Phillip au otanit Samaria, kah ukkuhk8tomaúoh Christoh.
8.6 Kah missinninnuog nequtt8waog keihtamun Phillip toh àn8wadt, n8tamóhettit, kah naumohettit monchanatamowonganash uttoh asit.
8.7 Newutche nishkeneunkqussitcheg mattanittowog wodtâuttungqusséh[é]ttit, wussohwheetongk8woh àppetunkquehettiche, kah monaog nanunksitcheg kah pohp8quesitcheg neetskeheoóg.
8.8 Onk na missi muskouanatamowonk na ut otanit.
8.9 Qut na mó pasuk wosketomp ussowesu Simon, uttiyeuoh nagonaeu ne otanit, pauwauup, onk pauwa[n]unnau missinninnuh Samaria, an8wodt nummissúgken.
8.10 Uttiyeuh wame sontimaog kah wosketompaog 8namptauóuh, n8waog yeuoh missugke[n] ummenuhkesuonganit God.
8.11 Onk 8namptauóuh newutche uppauanunoh nauatit wutch.
8.12 Qut wunamptauáhettit Phillip kohk8tumuhteanit wadchiéuugish wutass8tam8onganit God, & 8wesuonganit Christ, ukkutsumoh nahoh wosketompoh kah mittumwussissoh:
8.13 Neit Simon wunnamptam weeche, onk kodchessúmit, weetomau Phillip, kah monchanatam, nag* monchanatamowonganash & kuhkineasuonganash uttoh asémukish.
8.14 Neit n8tamohettit Jerusalem Apostlesog, Samaria attumunum wuttinn8waonk God, an8naog nah Peter kah John.
8.15 Kah paahettit, uppeantamwanshóuh nahoh, woh attumunaog Nashauanitto.
8.16 Newutche asquam wunnuhkuhkauoh, webe kutchessumóog 8wesuonganit Lord Jesus.
8.17 Neit upponamauôuh wunnutcheganash, onk attumunàog Nashauanitto.
8.18 Kah Simon nâont newutche Apostles upponamauòuh wunnutcheganoòash, wunneetupanatamwe Nashauanit wutinnummauh; ukkodaninnumauoh teauguash.
8.19 N8wau aninnumaiegk yeu menuhkesuonk howan ponamauog nunnutchegash woh attumunáu Nashauanitto.
8.20 Qut Peter wuttinuh, kutteaugum k8weeche awakompanon, newutche kuttenanatam ummag8wonk God woh taphumun wutche teaguash.
8.21 Màtta nuhk8tattauoúun yeu aunak newutche kuttah matta sampwesu et anaquabit God.
8.22 Yowutche aiuskoiantash yeu kummatcheseonk, kah peantamau God, kittinnantamowonk ut kuttahut, woh kutahqu[ó]antamont.
8.23 Newutche nunnaumun k8wésogkin, kah kútáhtagkupis matcheseonk.
8.24 Neit Simon wunnamp8hamauoh kah wuttinuh, Peantamwánshek, onk woh matta yeush an8waógish woh nunuhkongk8unash.
8.25 Kah wauw[à]hettit, kah kuhk8tamáuwáhettit wuttinn8w[à]onk God, qushkeog en Jerusalem, kah pumukkuhk8tomuhteáog wunaunchem8k[á]onk 8tanamesit Samaria.
8.26 Kah wutangelsumoh God ken8nauh Phillip, omohkish, aush Sóanaieu, maiut wadshik Jerusalem en Gaza, touohkomukqut.
8.27 Onk omohkeu kah monchu, kah kusseh wosketomp wutch Ethiopia, eunuch missugken ketass8t, wuttinnúmoh Candace Sonkqs wutch Ethiopia wadchánuk wame wunnompakouunash, peyop ut Jerusalem, wasumau.
8.28 Quashkeit, apit ut wutchariotsumut, ogketamup Esayas qushódtumwaen.
8.29 Neit nashauanit unnau Phillipoh pas8sukau weechaieum yeu ut tatuppequainumukquàut.
8.30 Kah Phillip wunnontshôuh onk wunn8tauoh ogkeetamwoh Esayas nohtompeantog, kah wuttinuh k8wautamun ne agkeetamanh?
8.31 Kah n8wau toh woh nuttin ussen, kittummá howan kuhk8tomaiit. Kah wehquetúmaau Phillip noh wuttin 8weetappémoqunat.
8.32 Wussukwhonk uttoh agkeetog, yeu, sagkompagunau onatuh sheeps nahshit, kah onatuh wushkoshimom shep, manunissu ánaquabit amaunumungqut wuthogk8wonk, matta woshinnum8 wutt8n.
8.33 Wutahhohp8onganit, 8sittum8wonk neémunnumáón: kah howan woh wahshadtunk uppométuwonk, newutche upp8mantamówonk neemunnumun wutche ohkeit.
8.34 Kah Eunuch namp8hamauau Phillip, kah n8wau, K8weehquetumoush, howane ken8nau quoshodtumwaen, wuhhogkuh? asa onkatogane?
8.35 Neit Phillip woshinnum wutt8n, onk ukkutche kuhk8tomúhkon yeu wussukwhonk, onk ukkuhk8tomaúoh Jesusoh,
8.36 Onk n[ê/è]aahettit, peyaantamwog nippe, kah Eunuch wuttinuh, Yeu nippe, teaguas n8temméhik onk woh nukkutsúmit.
8.37 Kah wuttinuh, Phillip wunnamptama[n] wame kutahut, woh n$nih. Onk wunnamp8hamauoh, n8wau n8namptam, n$noh Jesus Christ wunnaumonuh God.
8.38 Onk unnau (wuttinnumoh chequnohtag tatupequânumuk. Kah n8keog en nippekontu, Phillip kah Eunuch, onk ukketsumoh.
8.39 Onk wamohettit nippekontu, Nashauanit nushpishau Phillipoh, Eunuch matta wonk wunnauoh, onk monchu muskouántam
8.40 Qut Phillip namehheau ut Azotus, onk panupwushadt; kuhk8tom[ú]hteau ut wame otánash toh paje paont Cesarea.
9.1 ONK Saul quogquohtôadt kah nahunshônah ukkodnetuhtaenumoh Christ, peyaónau negonne sephausuwaen.
9.2 Ukkodtantamauoh wussukwhonganásh wuttinninnumunat en Damaskusut, ut Synagog, namehheont howane yeuhog, wosketompoh asa mittamwussissoh, onk woh uppas8oh tattogkuppissuoh, ut Jerusalem.
9.3 Onk aont, pas8sukom Damaskus, onk tiatche wôsumowonk wutch kesukqut 8weenohkongqun.
9.4 Kah punishau en ohkeit, kah n8tam wadtauatongquot, n8wau Saule Saule, tohwutch woskenehhean.
9.5 Kah wuttinuh Howan ken Nummanitt8m? Kah God n8wau, Neen Jesus, uttoh woskeadt, siohkod kuttogkishkomun uttoh kenág.
9.6 Onk nànukkushont, kah monchanatog wuttinuh, Lord, toh kutinanumeh ussish, kah wuttin[u]h Manit, Omohkish úsh 8tanit, onk kuttitteàn toh woh aséan.
9.7 Onk wosketompaog weechauóncheg neepauog kuppàhham[a]uóog, n8tamòhettit, wuttauatongqussuonk, qut matta nauahetteg howane.
9.8 Onk Saul omóhku wutch ohkeit, onk wuskesukquash woshwem8uk, matta nââou howane, qut wussagkompànóuh, kah uppasouwóuh Damaskusut.
9.9 Onk nishshikquinne pogkenum, matta meetsu asuh wuttattam8.
9.10 Onk na mo kodnehtuhtaenumun ut Damaskus uss8wesu Ananias: onk wuttinuh Manit ut monama[n]sinneat, Ananias; Kah wuttinuh neen yeu Manit.
9.11 Kah Manit wuttinuh Omohkish, aush taimayog uss8wetamun Straight, kah nat8tomuhteash ut weekit Judas pasuk ussowenàu Saule wutch Tarsus, newutche kusseh peantam.
9.12 Kah nauont monamansinneat wosketompuh, ussowesu Ananias, pétuteaúoh, onk upponamunkquoh wunnutcheganash, onk woh attúmunum wunnaúmówonk.
9.13 Neit Ananias wunnamp8hamaúoh, Manit, nan8tamúnáp yeuoh wosketomp, m8chekut toh wuttin nukkuh[q]ue ussén woskéhuwáonk k8netuppanatawm8mog, ut Jerusalem.
9.14 Onk yeuut an8teàm8onk wutahtaun wutch negonne Sephausuenuut, tattagkuppinnon wame weequttukig k8wesuonk.
9.15 Qut Manit wuttinuh, monchish, newutch yeu pepenamowe ouwóhteàonk uss8wetaúun n8wesuonk anaquabhettit Gentilsog onk ketass8tamwog, onk wunnaumonuh Israel.
9.16 Newutche nukkuhk8tomau toh môgagish wuttammehpunnaongash pish attumunukish, wutche n8wesuonk.
9.17 Onk Ananias monchu, petutteau wetuómut, kah ponamaúont wunnutcheganash n8wau neemat Saule; Manit, (neane Jesus naehtunkquean ut mayut, ne waman) nutann8nuk, onk woh kutattamunum kenaúmowonk, onk woh kenumwabéhtunk Nashaúanit.
9.18 Kah teanuk onatuh wuhhogkunk panusháhettit wutch wuskesukqut, kah teanuk attumunum naúmowonk, onk omohku, onk kutchissumau.
9.19 Onk méetsit, menuhkesu, neit paswissu weetomau kodnetuhtaenuoh, ápitcheg ut Damaskus.
9.20 Onk teánuk kuhk8tumuhteau Christoh, ut Synagogs, unnoh wunnaumonuh God.
9.21 Qut wame n8taoncheg monchanatamwog, kah n8waog, sunnummatta yeuoh paguanup nahhog weequtukóp yeu w[e]suonk ut Jerusalem, kah newutche peyau, woh uppass8óuh tattahkupinóuh en negonne sephausuenúut?
9.22 Qut Saule náno menuhkesu, kah wowunomwaheuh Jewsoh á[i]cheg ut Damascus, wauwôn yeuoh Christ.
9.23 Ompetak Jewsog ken8nittúog nawuttinshonàont.
9.24 Qut Saul wahteóu askuhwáonk, kah askuhwhontamwog squoantamash [h]esukodaeu, kah nukonáeu nushonát.
9.25 Neit kodnetuhtaénuog wunnemunóuh nuhkonàeu, kah uppunnompanóuh ut pummeneútunkanit, ut man8tát.
9.26 Kah Saul paont Jerusalem, qutchehteau weechaiyeumon kodnetuhtaénúog, qut wame ukqushóuh, kah matta wunnamptamóog noh kodnetuhtaénin.
9.27 Qut Barnabas wunnemunoh uppas8oh ut Apostlesut onk wuttinuh nahog, tohahen nauont Christoh ut mayut. onk ukkinn8noh, onk menuhkek8tomwehteau ut Damascus. 8weesuonk Jesus.
9.28 Onk 8weechaiyeumoh petutteáhettit, kah sohamóhettit ut Jerusalem.
9.29 Kah menuhke kuhk8tomwehtéau 8wesuonk Lord Jesus, onk wowunnumwaheuh Grecians,[.]Qut ukkodnushóuh.
9.30 Weematoh wahteauunit, uppas8óuh ut Cesaria, onk wutan8nôuh ut Tarsus.
9.31 Neit moyeuweekomonk anwohsin pannuppu wame Judea, kah Galile, Samaria, kah nano m8cheke wunneetupanatamwog, kah pamushaôntamohettit qushaonkanit Manit, kah Taphuaeu wunnetuppanatamwe Nashauanit, mishehheaog.
9.32 Onk n$nih, Peter pâmushadt, wame ohkeit, peyaúnau waneetupánatogig wodohkitcheg ut Lydda.
9.33 Kah naut nameheau wosketompuh ussowesu Eneas, seepsin wutapinneat shwosuk tahshit kodtumwae, [h]ah nanunkqussu.
9.34 Kah Peter wuttinuh, Eneas, Jesus Christ keneetskehik omohkish wunnehteash kuttappin, kah teanuk omohkeu.
9.35 Kah wame wodohkitcheg Lydda kah Saron, wunnauóuh, kah quinnuppéog en Manitt8ut.
9.36 Na mo kodnetuhta[é]nin ut Joppa, ussowesu Tabitha, toh anátam8m8ug Dorkas yeuoh mittamwussis ahtóu monáash wunnanakausuonganash, kah nanouwe mag8wonganash wutussenash.
9.37 Onk n$nih na aquompak mahchinau, kah nupp8: kah kodchissumàhettit, upponóuh wóhqut weetuomut.
9.38 Onk Lydda paswohteau Joppa, kah kodnetuhtaenúog n8tamóhettit Peter na wutappen, an8naog nees8oh wosketompuh nain: kodtantamwog nawuttin peyonat teanuk.
9.39 Neit Peter neepau kah 8weechauoh, kah paonit, uppas8w[ó]uh wohqut weetuómut, kah wame sekausquaog 8weechekómpauóuh, mauog, wunnàhtuhtonáoash hogk8onganash, aukúpash ne pâmontog.
9.40 Qut Peter wussohh8kauoh wamu, wunamukùhssin, peantam, kah quanukikkómpaut en muhhogkadt, n8wau Tabitha omohkish, onk wohshinum wuskesukquash, kah nauont Peteroh nummatappu.
9.41 Kah wussogkenechanoh, wutashinuh, kah weekomont waneetupanatamunutcheh, kah sekáusquoh, wunahtuhkonuh keteau.
9.42 Kah wahteaun pannuppu ut Joppa, kah monaog wunnamptamwog Christoh.
9.43 Onk n$nih na wuttaiin m8chetikqunnu ut Joppa, weetomau Simon poanék8wéninnu.
10.1 NA mo wosketomp ut Cesarea ussowesu Cornelius, nequtpasuk88 ut Italian chipwushàonganit.
10.2 Ahche wunneetou, qushau God, weeche wame weekit, ánumaont m8cheke missinninnuh, peantamauau God nagwutteaeu.
10.3 Pahke naau ut monamansinneat nâmatuhquodt, wutangelumoh God uppeyaonukquoh, kah wuttinukquoh, Cornelius.
10.4 Kah monneauont, wabesu, kah n8wau, Teaguas Lord. Kah wuttinuh, kuppeantamowonganash & nanauwe mag8anish peyaum8ash anaquabit God, kuttit mehquanuminneát.
10.5 Yeuyeu ann8s wosketompaog en Joppa, kah weehkom Simon ussowesu Peter.
10.6 Appu Symon weekit poanék8weninnu, week ohteau kiske ketahhannet, n$noh woh kuttugqun toh woh asean.
10.7 Kah Angel kôn8nont Cornelius, amaiit, weekomau neesuoh wutayeuwutteomuh ut weekit, kah menuhke peantamwaenuog, nag weetomoncheg nagwutteaeu.
10.8 Kah ánont wame yeushoh, wutann8nuh en Joppa.
10.9 Nanompuk, neaáhettit, kah pas8sukomhettit áta[n], Peter au woskeche weetuòmut peantam puhshaquodt.
10.10 Onk wussaume kodtupp8, onk kodtantam meetsin, qut nag nanashwunnumhettit penushau ut monamansinneat.
10.11 Naum kesuk woshweemo, kah awohteaonk wunn8ketonkqun, onatuh mohsag monak, ashpissik neadt nah nàag, onk n8kém8 ut óhkeit.
10.12 Uttiyeu aphettit y[a]ogkontoncheg muttaohkée puppinnashimwog, onk touohkomukwe puppínashim, kah pohpómômpakecheg, kah mamáhchekesukque papinshaog.
10.13 Kah wuttauatonkqussuonk uppeyoqun, Omohkish Peter, nush, meetsish.
10.14 Qut Peter wuttinuh, Matta ne nano, Nummanitt8m newutche asquam nummeechu ne quahtinnittimuk.
10.15 Onk wadtauatonkqussuonk nahohtoeu kón8nont, uttiyeu God pahketunkup, ahque weehqutush quahtinnittimuk.
10.16 Yeu n$nih nishwudt nompe, onk ohwohteaonk wonk aspinnumun en kesukqut.
10.17 Aunnantog Peter uttiyeu anatam8m8 yeu monamansuonk, kusseh nag wosketompaog an8nutcheg wutch Cornelius, nat8tamuhteahpanneg wek Simon, kah neepoog squoantámut.
10.18 Kah weequtteam8wog, kah nat8tamúhteaog Simon ussoweu Peter yeu wutappin?
10.19 Peter natwontog monamansuonk Nashauanit wuttinuh, Kusseh, nishshuog wosketompaog kenatinneahukquog.
10.20 Omohkish yowutche nókish, weechau naghok, ahque chanántash newutche nutann8nóog naghok.
10.21 Neit Peter wúnn8kéht[â?]uh an8nutche en wuhhogket wutch Cornelius, kah wuttinuh, Kusseh nen natinneahwheyog, tohwutch peyaok.
10.22 N8waog, Cornelius nequtpasuk88 wunnomwausseaen, kah qushau God, waeenómou wame wutáhtuout Jewsog, wutamómuh God nashpe Angel, keneemskonteanàt en weekit, kah n8tamunat kuttinn8waonk.
10.23 Neit nah 8wehkomuh, nekoueneau, & mohtompog 8weechauh nahog Peter, kah nawhutch 8weematinneunk 8weechaóuh wutch Joppa.
10.24 Kah na nompuk peyauog Cesarea, kah Cornelius uppáheuh, onk mamahche weehkomop anunkomonche, kah weetompuh.
10.25 Kah Peter petutteadt, Cornelius wunnogskouoh, onk kepshau ut wussetit, 8wowussúmoh.
10.26 Qut Peter wunnemunuh, wuttinuh Neepaush, neen webe wosketomp.
10.27 Kah keket8kahettit petutteau, namehheau mo[n]aoh neg moeu paoncheg.
10.28 Kah wuttinuh nahog, k8wahteauunneau, matta wu[u]negenninno wosketomp Jew weetómuón, asa peyaónon onkatoganeg wutahtemoneunk[óhtemoneúnk]: qut God nukkuhk8tomunk, matta howan weekomonat quahtinnittimuk
10.29 Ne wajeh teanuk peyaonnun, matta nukkinn8tam8un, an8tteamwean, newutche kenat8tomaúwonumw8, tohwutch an8teamweyog en nuhhogket?
10.30 Kah Cornélius an8wadt yaoquinogkodt, nutáhquemeetsip onk yeu toh padche hower, kah nôóhquodt nuppeantam ut nekit, kah kusseh wosketomp neepau anaquabeh, wutohk8unash wohsum8m8.
10.31 Kah n8wau, Cornelius, kuppeantam[ó]wonk n8tamun, kah kennannouwe mag8wonganash ummehquantamunash anaquabit God.
10.32 Ann8teamsh en Joppa, weekom Simon ussowesu Peter, wutappin weekit Simon poanékuweninnu, weeku kishke ketahhanut, uttiyeuwoh paónukquean, pish kukken8nuk.
10.33 Yowutche teanuk nutann8hteam en kuhhogket, kah k8nésem ne kuppean, yowutche n8wame yeu aiinnean anaquabit God, n8tamun wame kutt8wonganash uttoh anugquean God.
10.34 Neit Peter wôhshinum wutt8n onk kutt8. Wunnamuhkut nen n8wahteoun wame wosketompaog wuttatupánumuh God
10.35 Qut nish$noh wutohtimónit, qushont God, kah usseit wunnomwausseonk, wuttápeneauuh God.
10.36 Kutt8wonk, uttiyeu an8teamwut et wunnaumonat Israel, kuhk8tomúhkon wunohteáonk nashpu Jesus, Ketás8timóou wame.
10.37 Ne kutt8wonk, nussin, k8wahteáuunneau, uttiyeu án8wamuk pannuppu wame Judea; onk wutch kutchishin ut Galile, nahohtôeu kutchessumowonk kuhk8tomuhteau John.
10.38 God sasequnup Jesusoh ut Nazareth, nashpe Nashauanitto, kah nashpu menuhkésuonk, noh papomushau kodwunnésu, neetskehheun wame appetunkqutcheg matanitto, newutche God 8weetómou.
10.39 Onk neenaun wame n8wauwonánonash nish wame ásechish ut wutohtuout Jewsog, kah ut Jerusalem, nneh nohsháhettiche 8waóhshân8ôh mehtukqut.
10.40 God wutomohkinuh nashukquinukok, kah wunnatuhkônuh pohquaeu.
10.41 Matta wame missinninnuut, qut wauwánutche uttiyeu God negonnu pepenouhpoh, kenátunnukqunnánonuh, k8weehpomóunnónup, káh k8weeche wuttattám8óunnónup, mahche omohket.
10.42 Onk kittinnukqunnónup kuhk8tomauun missinninnuog, onk wauwon n$neh ânumpoh God wussittumwaenush keteacheg kah napukeg.
10.43 Wame quoshodtumwaenuog 8wauwonnáoh, nashpeu 8weesuonk. Howan wanamptog, pish attumunum aquoantamóadtin.
10.44 Peter an8wodt yeush kutt8wonganash, Nashauanit wunohkukkouoh wame nahoh n8tamunutche kutt8wonk.
10.45 Kah nag quosqussutcheg, wanamptogig, weechauoncheg Peteroh monchanatamwog, newutche wonk ut Gentils, ummag8wonk Nashauanit sokanumaâneau.
10.46 Newutche wunn8tauóuh iánant8wàoh, kah tabuttantumauon God. Neit wunnampohhamauoh Peter.
10.47 Woh howan quhtéhteau nippe, onk woh yeug mo kutchessumóog, attumunoncheg Nashauanitto neáne neenaun?
10.48 Onk wuttinuh nahog, woh kutchessumóog, ut 8wesuonganit Lord Jesus. Neit wunnanompasumoh nohappinneat ohguhsese.
11.1 KAH Apostles kah weematt8oh ápinnutche Judea, n8tamwog, onk Gentils attumunumwog wuttinn8waonk God.
11.2 Kah Peter paont ut Jerusalem, quosqussuutcheg wutchân8wonáoh.
11.3 N8waog, nakutomp onkkummatta kukquósqusswuttoh, kah k8weepmopanneg.
11.4 Qut Peter wuttinnon nahog, wame newaj kutchéssik, kah wuttinnon nahoh hohtôeu n8wau.
11.5 Nuttaiup otanat Joppa, nuppeantamup, kah chepwussue nunnaumun monamansuonk onatuh mishonak, n8kémo wutch kesukqui8, onk nuppeyaonnukqun.
11.6 Ne nauog natwontamun. naau yàokontont mutaohke puppinashim, & touohkomukque puppinashim, & pohpomompakecheg mamahchekesukqut pupinshaog.
11.7 Onk nunn8tam wattauatonkqussuonk nuttuk Omohkish nush kah meetsish.
11.8 Qut nuttinnowam Ahque ne naj Num[-]manitt8m, newutche asquam nummechu uttoh quahtinnittimuk, asuh nishkeneungquohk
11.9 Qut wuttauatonkqussuonk nampohamunk wutch kesukqut, Ne God pahketunkup ahque hettash quahtinnittimuk.
11.10 Kah nishwud nompe nnih. onk usspeemo wame en kesukquiug.
11.11 Kah kusseh nishuog wosketompaog pakodche peyaog wetuómut ne apee, ann8nôog en nuhhogkat wutche Cesarea.
11.12 Kah Nashauanit nuttinnuk weechau naghok, ahque channantash, kah wonk yeug nequttatasuog weemattinneũk n8weechogquog, & nuppetatteamun weekit wosketomp
11.13 Kah nuttugqunnan, nâau angel ut weekit, neepau, n8wau ann8s wosketompaog en Joppa onk wehkom Simon ussowesu Peter
11.14 Pish kuttugqunash kutt8wonganash uttoh adt wadchanumuk ken kah wame kek.
11.15 Onk kâdche ket8hkâon, Nashauanit wunúhkukkauoh, neane nukkuhkongqueagkup negonáeu.
11.16 Neit n8waánatam wuttinn8waonk Christ, an8wodt John kutchissum8 nippe, qut pish kukkitsumw8 Nashauanit.
11.17 Newutche God ánúmmáont mag8onk neáne negonne anninnumungqueâgkup, n8namptau[ó]nan Lord Jesus Christ, howan nen, wodtam mehheog God?
11.18 N8tamóhettit yeush, chepsháog, sohsúm8unáog God, n8waog, Neit God wonk wuttinnumauoh Gentilsog, aiuskoianatamowonk en pomantamúwonkanit.
11.19 Kah nag n[a]nwayitcheg, newuche woskeheaonkan8 papaume Steven, wéhqushaog Phænice kah Cyprus, kah Antioch kuhk8tomauon wuttinn8waonk, webe nont Jewsog.
11.20 Nawhutch Cyprus onk Cyrene wosketompaog, páahettit Antioch, ken8non Greciansog kuhk8tomúhkon Lord Jesus.
11.21 Kah God wunnutcheg 8weetomuh, onk m8naog wunnamptamwog kah qunnuppeog en Godut.
11.22 Neit yeu wunnanchem8kaonk peyaum8uk wutt[X]uogit moyeuweekomunk apitcheg Jerusalem, kah an8naog Barnabasoh, woh week[e]shau Antioch.
11.23 Paont, nâg ukkitteamonteanitteáonk Christ, wéekontam, 8weehquetumáoh wame woh menuhkenóog Christoh menuhketeah[a]e kodtantamowonganit.
11.24 Newutche mô wunneetou, kah numwabehtunk Nashauanitto, kah wunnamptamowónk, kah monaog missinninnuog weechaiyeumáog Lord.
11.25 Neit Barnabas amaiit wutch Tarsus natinnewhoun Saule.
11.26 K[á]h namheont uppas8oh Antioch, onk nnih nequt kodtumwaimoéog, weeche moyeuweekomonk, kah kuhk8tomauóog monaoh missinninnuh, kah ukkodnetuhtaenumoh negonne ussuwesuoh Christianog ut Antioch.
11.27 Kah nah áquompak na 8munnau quohqúoshauwáchik, wutch Jerusalem, onk in Antioch.
11.28 Onk pasuk neepau ussowesu Agabus, wuttinnon nashpe Nashauanitto, na pish missi mashagquodt wame muttaohkit, uttoh ânágup pamontog Claudius Cesar.
11.29 Neit kodnetuhtaénuog, neánohqu[é]ghéttit, wunn8waog ann8te[â]mun pumminnum8ongash, 8weemattinneunk wodohkutcheg Judea.
11.30 Ne aséhettit wuttinann8teâmuñeau Eldersut nashpe wunnutcheganit Barnabas kah Saule.
12.1 NA aquompak, Herod Ketass8t summaganum wunnutch, wutamheun nawhutch ut moyeuweekomonkanit.
12.2 Kah nushàu Jamesoh weematoh John, nashpe togkodteg.
12.3 Kah nauont wussikketeahheon Jewse, & wonk ne wutussen, tohqunau Peteroh (neit meechhettit matta sean petukqunneg)
12.4 Kah tohqunnont, ukkupsh[á]gkinoh, kah uppaudtaonuh yauudt chippanunnutcheh matwaoh naneihheóuh, anantog sohwhunnonat missinninnutu mahche Estereuut.
12.5 Newaj Peter kuppishagkinnut, qut moyeuweekononk matta ahque peantamwanshau.
12.6 Onk Herod kodpas8wont, ne nohkog Peter kouweu nashaúwe matwatu, tohtogkuppinu nessunash moáhshagquohtogquosh, kah nanahheoncheg ut squoantamut, nanaiteauog kuppishagkinnuáogkomuk.
12.7 Kah kusseh wutangelsumoh God wunnohkuhkauoh, onk 8w[ô]hsumun kuppishagkinnuwaogkomuk, kah ukkehketahwhoh wuttinnuh omohkish teanuk, onk moashagquohtogquosh penushaash wutch wunnutcheganit.
12.8 Onk Angel wuttinuh, Pettúkquabbusish, wushpunnash kummoxunash, onk wuttussen, onk wuttinuh wunnohtaash kuthogk8, onk wuttinuh wunnohtaash kuthogk8, onk assuhkah.
12.9 Onk sohham, wutassukáuoh, kah matta unnantam pohquae nnih ne asit Angel, qut unnantam nunnaumun monomausuonk.
12.10 P[à]makauw[á]hettit negonapinnutche, kah nahohtô appinnutche askuhwhosuoh, peyaog môôshogque kuppoh-hoúunit anónogok otanit, uttiyeu woshweemoug nehenwonche, onk sohhomwog, onk pamukkómwog pasuk taumaogquéhtu, neit teanuk wunnúkkonuh Angel.
12.11 Kah Peter wàantàmwushont, n8wau eyeu nuppahke wahteaun, n$noh Manit an8nau wutangelsumoh, onk nuppohquohwhunuk wutch wunnutcheganit Herod, onk wutch natinneahhamôhettit Jewsog.
12.12 Onk natwontog n$neh, peyau wekit Mary, ohkasa John, ussowesu Mark, neadt monaog moeu peahettit, peantamwog.
12.13 Onk Peter chuhchunkquttáhhog squont nuksq kohketauont, ussowesu Rhoda,
12.14 Onk wohtog Peter wuttinnontawaonk, matta wôs[h]anúm8 squoant newutche weekontamóonk, qut petutteahshau, n8wau, Peter neepau squoantamut.
12.15 Onk wuttinóuh kukkogkeem, qút ummúnnehkeu unn8won, n$nih, neit n8waog, wutangelsumoh.
12.16 Qùt Peter nagwutteaeu chuhchunkquttáhham onk wóhshinnúmohettit, & nauáhettit, monchanatamwog.
12.17 Wôhwhotinnumaont noh wuttinohk8wónaóout wuttinnon nahoh neane sohh8wunont Christ, onk wuttinuh nahog, Monchek wahteauwahuk yeushog Jewes kah keemattou, onk amáeu, kah ontseu.
12.18 Mohtompog, mata peásinnunn8 8wógkaieeongkan8 matwaog, uttoh wutton Petér.
12.19 Kah Herod natinneahwhont, kah matta n[à]mheunk, nat8tumauau askwôsinnitche onk wuttinuh kenúshitteamw8. Onk 8m Judea en Cesarea, kah ne wuttaiin.
12.20 Onk Herod ummusquanumoh wadohkinnutche Tyre kah Sidon, qut uppéyaonóuh[-]wame, kah 8wéetompóhkauoh Blastus nanaaihteunk ketass8t wutappiñeat, kodtantamwoh wunohteaonk, newutche wutohke ketass8t paudtaun metsuōk wutch wutohtuwóut
12.21 Kuhk8waonganu8uk aquompak, Herod wanhogk8unat kodteàquttúonk ayim.
12.22 K[â]h 8t8môuh k[á]h n8waog, Ukkodteâqutteam8wonk Mánit, qut matta wosketomp.
12.23 Kah teanok wutangelsumoh God wuttágkomuh, newutch matta aninnumauwoou God ukquhtiànatuonk, onk aneuhke$n$únkqsquog umm8hwôuh. Kah nupp8.
12.24 Kah wuttinn8waonk nékun, & mish[e]htaan.
12.25 Kah Barnabas kah Saul qushkeog wutche Jerusalem, mahche usséhettit wutanâkausuongano, kah John ussowesu Mark 8weechauuh nahoh.
13.1 NEit na mo, na ut moyeuweekomonkanit ut Antioch, nawhutche nohtompeantogig kah kuhk8tomúhtéaénúog, Barnabas kah Simeon ussowesu Niger, onk Lucius ut Cyrene, onk Manaim kesukkehheuncheh Herod, kah Saule.
13.2 Paantamowahettit God, kah mat meetsehettit, Nashauanit n8wau chepéhtaegk Barnabas kah Saule, wutche ne anakausuonk waj n8weehkomóog:
13.3 Kah mat meetsehettit, kah peantamohhettit, kah ponamowahettit wunnutcheganoash, wutann8náuh.
13.4 Neit Nashauanit an8nont nahoh, auog Seleucia, onk nawhutch nahhamwog Cyprus.
13.5 Kah áphéttit Salamis, kuhk8tomuhteaog wuttinn8waonk God, ut Jewse Synagogsut, onk John wuttinnúm8uh.
13.6 Onk pánopwushâhettit munnóhhannit, en Paphos, namehheaog pauwauwoh, pann8waeu kuhk8tomuhteaenin, wosketomp Jew, ussowesu Barjesus.
13.7 Uttiyeuh weechaiyéumont nahohtôeu ketass8timwoh wutohket, ussowesu Sergius Paulus, waantam, weekomau Barnabas kah Saule, kah kodtantam n8tamun wuttinn8waonk God.
13.8 Qut Elimas páuwau, (newutche yeu nauwuttamun 8wesuonk) 8tàmehheuh, natinneahhamauont pannénunnôneat, nahohtóeu ketass8timwóh wutche wunnamptamunát.
13.9 Qut Saule (wonk ussowesu Paule) numwabéhtunk Nashauanittou, ukkogkesàmpomuh,
13.10 Kah wuttinuh, Woi kenúmwabehtunk as8kekodteámowonk, kah woskéhuwaonk, ken wunneechanoh mattannit, ken pann8wáusseaénin wame et wunnomwausseonganit matta kutahqutteauuh ayimun wo[ô]nki, sampwushikish ummaiash God?
13.11 Kah yeuyeu kusseh, wunnutcheg Christ kenuhkekongqun, mós kuppôgkenum, matta kenauóh nepâuz paswu, kah teanuk nishkenon, kah pohkenái wunúhkuhkongqun, kah popomshau, natinnewhou howane, noh wuttin sagkompagunnúkqun,
13.12 Neit nahohtoeu ketass8t nag neasemuk, 8namptâmun, monchanatog ukkuhk8tomuhteaonk Christ.
13.13 Paule, kah weechaoncheh wadhammohettit Páphos, peyauog Perga en Pamphilia, kah John nógkonont, qushkeu en Jerusalem.
13.14 Qut wámohettit Perga, peyauog Antioch en Pisidia, petutteaog Synagog Saboth$dayeu, nummatappúog.
13.15 Mahche agkeemáhettit naumatuonk, kah quoshodtumwaenuog nanaánuaenuog ut Synagog, wutann8teamo náhoh, n8waog wosketompaog kah weemattinneunk, ahtauôg kutt8wonk nanumpassumon missinninnuog, ket8k.
13.16 Neit Paule neepau, kah wabaunk wunnutcheg, n8wau, Wosketompaog Israel, & quoshógish God kuhkíhtam8k.
13.17 Ummanitt8moh yeug missinninnuog Israel, pepenonóuh k8sh8woog, kah mishehheau missinninnuh penuwohteahettit óhkeit Egipt, onk qunnéhputtenáeu sohwhunuk.
13.18 Kah papaume yaonchagke kodtumwaeu ummanunnu wutussuaongan8oash ut touohkomukqut.
13.19 Kah mahche paguanont nesausuk tahshôhkommúksuoh en ohkeit Canan, wuttittonohtôadtúaongane wutchippenumaoneau wutohkeeu.
13.20 Nah ômpetak, wuttinnumaon nàhog wussittum8aénu, yàad pásukk8we nabo napanna tashinchagkadtumwaeu, nô paje Samuel quoshodtumwaen.
13.21 Oompetak kodtantamópanneg ketass8t, onk God wuttinnumâôh Saule wunnaumonuh Cis, wosketomp, wutteahs88wonk Benjamin, yaonchagke kodtumwaeu.
13.22 Kah amaunont wutahshinnumaoh Davidoh wussontimomuuh, uttiyeuwoh wauwou n8wau, nummiskau David wunnaumonuh JEsse, nuttah wuttapeneauoh náh wosketompuh, woh wutussen wame uttoh unnantam.
13.23 Yeuoh wunnaumonuh God, neane quoshaum8wop, 8wâapenumauh Israel pohquohwussâénin Jesus.
13.24 Negonne kuhk8tomuhteadt John, asquam paont, aiuskoìnnatamówe kutchissumóonk ut wame missinninnuog Israel.
13.25 Kah John wame asit wutanakausuonk, n8wau, Toh kuttinanatamw8 howan neen? matta neen n$noh, qut kusseh, n$noh ásukiit, matta nuttápenum8h ompeneimun n$noh ummoxinneash.
13.26 Wosketompaog kah neematog, wunnaumonuh Abraham, & howan kenugke kenaau quoshont Godoh yeu wadchanetue kuttinaunchem8konkqunneau kutt8wonk.
13.27 Newutche n$nag wodohkitcheg Jerusalem, kah nannaanuwaenúog, newutche matta 8wáhéouh, asa mat wuttinn8waonk quoshodtumwaenuog, uttiyeu ogkeetamóhettit an8wahettit, nashahettit Christoh.
13.28 Kah matta námteauôhetteg toh woh waj nanáhhettit kodtantamwog Pilad, núshonch.
13.29 Kah aséhettit wame uttoh ánsukhomauutup, wunn8kinóuh wutch pummetuhkuppumaonganit, kah uppósekinóuh.
13.30 Onk neit God wutomôhkinuh wutch nupp8wonganit.
13.31 Kah wechauohpanneg wutch Galile, en Jerusalem wunnauóuh m8chetikqunnu, nâh 8wauwaénumoh ut missinninnutu.
13.32 Kah muskoúanatâmwe kuttinaunchem8k unnumun: ne quoshaúmuwáonk àumaúúmp k8shinónoh
13.33 Ne God kuttinhukqunan wunneechanukoh, newutche wutómohkinúh Jesusoh wonk, ne ánsukwhôsik nahohtôeu ket8homáonganit, ken nunnaumon, yeu kesukok, n8nâmonáen ken.
13.34 Kah yeu papaume wutómohkinuh wutch nupp8onganit, matta wonk óôn ann[ì]nnowonganit, yeu wussin, kuttinnumaoush wunnamuhkuteyeue ummonaneteaonganash David.
13.35 Newutche wùssin wonk onkatog ket8hhomaonganit, matta pish kuttinanumoh k8neetupanatamwen nàumun aninnowonk.
13.36 Newutche David mahche asit wuttinanatam8wonk God ut uppométuonganít néanantog God, kouweu, posekinau ut 8shit kah naum aninnowonk,
13.37 Qut n$noh God omohkinónt, matta naum8 aninnowonk.
13.38 Yowutche wahteau8k wosketompaog kah neematog, ahquoantamóadtin matcheseonganash yeuoh nashpeu wosketomp kohk8tomungqueog.
13.39 Kah nashpeu yeuoh, wame wanamptogig sampwanumóog wutche wame, wutche yeush matta woh kussampwanumogk8og nashpeu wuttinnaumatuonkanit Moses.
13.40 Yowutche ahqueteau8k: ishkont kenóhkohkongqunneau uttoh an8wáhetteup quoshodtumwaenúog.
13.41 Naum8k, namánowántamógish monchánatam8k, kah paguanógk, newutche nutayimun anakaúsuonk, ut kukkesukodtum8wout: an$kaúsuonk uttiyeu woh mat wanámptàm8óg, wosketomp ánugkqueóg.
13.42 Kah Jewsog sohhamohettit wutch Synagog Gentilsog wunnanampasumóuh, yeush kutt8wongakanash woh kuhk8tomaúoáash wonk Saboth$dayk.
13.43 Soswaeihhettit wutch moieonganit, monaog Jewsog, & sampwe weechayeumoncheg, asuhkouwóog Paule kah Barnabas, uttiyeug ônahettit nahog, nanumpasumôuh nagwutteanumun 8neetupanatamowonganit God.
13.44 Wonk saboth$dayk, ômog mamusse otan peyaog n8tamun wuttinn8waonk God
13.45 Qut Jewsog nauáhettit monánutcheh, numwabetunkquog iskauanittuonk, uppapann8wahtauouh uttoh an8wodt Paul, pann8wohtauáhettit kah blasphemáhettit.
13.46 Neit Paul kah Barnabas menuhkesuog, kah n8waog, nawhonk negonne kuttinnuhteàneau wuttinn8waonk God, qut amaunumóg, kah wussittamok matta kuttápenumunneau micheme pomântamóonk, kusseh kukquinnuppemun en Gentilsut.
13.47 Newutche ne anukqueog God, kupponsh 8wequáyeum8out Gentilsog woh k8wodchan pakodcheeu muttaohke.
13.48 Kah Gentilsog yeu n8tamóhettit, weekontamwog, kah sohsum8antamwog wuttinn8wáonk God, kah neadtahshu kuhk8wahettit en micheme pómantamonganit, 8namptamunneau.
13.49 Kah wuttinnowaonk God wunaunchem8kôadtin pannuppu wame wutohtimóneat.
13.50 Qut Jewsog 8wogkouunnóuh péantamwu, kah quttianumwu mittamwussissog, kah piahquttukig ut 8tánit, & woskeheaog Paule kah Barnabas onk wussohh8kaóuh wutch wutohtimoneat.
13.51 Qut táttawóhkauóuh puppissai wutch wusseet8wóut, kah peyauog Iconium.
13.52 Kah kodnetuhtaenuog numwóhtóog muskouànatamôonk, kah Nashauanitt8h.
14.1 ONK nnih ut Iconium, neeswe auog ut Jewse Synagog, kah chekewe kuhk8tomuhteahettit, monacheg Jewsog, kah Greeksog wunnamptamwog.
14.2 Qut matta wanamptamógig Jewsog wogkouunáog Gentilsoh, kah wutaiumauoh mattapeneauóun 8wéemattinneunk, ut metahút.
14.3 Newutche sépohteaog, menúhke kuhk8tomuhkon ut Jesusut, uttiyeuh wauwaonk anumaont wuttinnowaonganit ukkutteamonteanitteae, kah wuttinnumaoh ussen monchanatamowonganash kah kukkinneasu[ongansh/-onanash] nashpe wunnutchegan8wóut.
14.4 Qut monacheg ut 8tanit cháchapéog, & nahwhuch 8weech8ummugk8uh Jewsoh, kah nahwhuch Apostlesoh.
14.5 Kah áyumohettit ayeúwuttuonk Gentils kah Jewse, weeche nanánuaénuh, 8woskhéouh, kah ukqussukquantohwhôúh.
14.6 Wahteaúhettit, wussemoog ut Listra kah Derbe, Lykaónie otanash, kah ohkit quinnuppu.
14.7 Kah náwuttit kuhk8tomuhkoneàu wunnaunchem8káwonk.
14.8 Onk na wutáppen wosketomp ut Listra, n8chumwésu ut wusseetit, wéhwheepétu wutch wunneetuonganit, matta ma pepomshoh.
14.9 N8tauau Paule ket8hkau, n$noh kôgkussómpomont, kah wahteunk wunnamptam8onk woh neetskehhuwám8.
14.10 Mishont8wau, neepaush kusseetit, onk quequé[h]shau, onk pomúshau.
14.11 Kah missinninnúog naumohéttit uttôh ásit Paul, mishànt8wáog, n8wáog, Lycaóniae unnonttowáonganit, manitt8og ken8ketunkqunonog, ônatuh woskétompaog.
14.12 Kah weekomóog Barnabas Jupiter, & Paule Mercuriús, newutche m8cheke ket8hkon.
14.13 Neit wussephausuénumoh Jupiter. kisk8tánit, pâs8au oxinoh squoantamut, kah 8waúwunnauwómunóuh, kah kod sepausuòg, weeche missinninnúog.
14.14 Apostles, Paul kah Barnabas yeu n8tamóhettit, tattannogkínnumwog wuthogk8wongan88ash, saksháog missinninnútu wuttaúatongqussúog.
14.15 Kah n8wáog, Kusseh, tohwutch yeu usseóg, neenaun woskeetompaog, nuttahhunnónash nétâtupe ketáhh8w[ó/ô]ash, kah kukkuhk8tomaúunnumun, onk woh kukquinnuppém8 yeush wutche tahn8ché usseonganash, en pomantamwâe Godut, uttiyeu kesteunk kesuk, ohke, kehtoh, kah wame teanteaquashinish nishnoh ohtagish.
14.16 Uttíyeu n8wodt anànumont wame wutóhtimóinneuh uppómpomúshon nehenwonche ummaiut.
14.17 Qut matta ponau wuhhogoh matta wauwonuhtewunat, newutche k8nenehukqun, kuttinnumungqun sokanon wutche kesukqut onk mishummeechuméu kittinnumungqun, numwohtaun ut metahhut meetsuonk kah muskouanatam8wonk.
14.18 Kah yeush náshpe n8waonganash, awakonche 8tamehhukqunáóásh missinninnúog matta wussephamauaongan8.
14.19 Onk na uppéan nawutche Jewse wutch Antioch kah Iconium, uttiyeu sohkouont missinninnuh, kah quassukquántuhwáhhettit Paul, wussohwhontonchimóuh wutch 8tanit, unnantamwog nupp8wi.
14.20 Qut kodnetuhtaénúog wéenekómpaeihtaáhettit omohkeu, kah petutteau 8tanit, kah wonk mohtompog, nagum kah Barnabas moncheog en Derbe.
14.21 Káh kuhk8tomuhteahettit wunaunchem8kaonk neit 8tanit, kah kuhk8tomauóog monâoh, wonk quskeog en Lystra, kah en Iconium, kah en Antioch.
14.22 Menuhkhéon ukketeahogkôunóuh kodnetuhtaénuog, kah weehquetumaon, nagwutteánumun wunnamptamowonk, kah nawhonk kutômun ketas8tamowonganit God nashpeu monatash wuttamepunnaonganash.
14.23 Kah aouáhettit Eldersog spinuhchaéog nish$noh ut moyeuweekomonganit kah paantamóhettit, kah mat meetsehettit, wutahtushonáuoh Goduh, n$nah wanamptauáhettiche.
14.24 Pamuhkomohettit Pisidia, peyauog Pamphilia.
14.25 Kah kohk8tomuhteahettit kutt8wonk ut Perga, auog Atalia.
14.26 Onk ne 8thamunneau en Antioch, uttoh waj ahtûhsháhettit God, newutche ne anakausuonk mahche kezteauhettit.
14.27 Onk paahettit, kah moiehettit moyeuweekomonk, wuttinonchem8kaóneau wame ne anheaont God, onk uttoh an wóshinug squont ut wunnamptammowonganit, newutche Gentils.
14.28 Onk na wussepohkonneau weeche kodnetuhtaénu.
15.1 ONK nawhutche wosketompaog uttiyeug wagig Judea, kuhk8tomóog 8weematínneuh, matquoskussohseóg neanak Moses, matta woh k8wadchanitteaum8.
15.2 Newutche Paule kah Barnabas matta peamesanninn8k chadcheketuongan8, kah chadchekemaongan8, wunn8waog Paule kah Barnabas, kah nawhutche onkatogig, woh wutonau Jerusalem, en Apostles kah Eldersog, yeu papaume nat8tommuhteaonk.
15.3 Onk moyeuweekomonk n8sukauáhettit, pámukkomwog Phenice, kah Samaria, wutaunchem8kaôuh ukquinnuppeongan8 Gentils, onk ayimouôog weematt8uh missi mskoúanatamm8onk.
15.4 Onk paáhettit Jerusalem, wutattumúnuh moyeuweekomonk, kah Apostles, kah nanánuácheg, onk wutaunchem8káóuh, wame ne anheont God.
15.5 Qut neepóog nawhutche wadchaiéch[i]k Pharisesit, úttiyeug wanamptogig, n8waog, Nawhonk quoskquswoog, kah wutann8nouh ussen wuttinn8waonk Moses.
15.6 Kah Apostles kah nanánuàcheg moieog yeu wunnátwoantamunneau.
15.7 Onk m8cheke chadchekéyeuáhettit, Peter neepau kah wuttinuh, wosketompaog kah neematog, k8wahteauunneau paswe, kenugke kennaan, God nuppepénuk, woh Gentils n8tamwog wunaunchem8kawonk wutch nutt8nut, kah wunnamptamwog.
15.8 Kah God, uttiyeuoh wahteunk metahhash, 8wauwónuh, anumaont Nashauanitt8h, ne ánhukqueágkup.
15.9 Kah matta kupponamunk8un penowomái, kenaan kah naghok páhketeunk wuttahh8woash nashpeu wunnamptam8wonk.
15.10 Yowutche tohwutch qutchéhheóg God, pónamog tuhkék8wanáonk uppusquann8w[ô]ut kodnetuhtaénúog, uttiyeu matta n8shunnónog, asuh neenawun, matta woh tahshinum8óg.
15.11 Qut n8namptamun, newutche ukkittemonteáneteáonk nuppohquohwunnuwaénúm Jesus Christ, pish n8wadchanitteámun, neáne naghok.
15.12 Neit wame monàcheg chequnappuog, kah kéhtauóog Bárnabasoh, kah Pauloh, anauuchem8kahettit uttoh anheont God monchanatam8wonganash, kah kukkinneasuonganash kenugke Gentils.
15.13 Kah chepapéhettit, James wunnamp8hamauoh n8wau, Wosketompaog & neematog n8táeg:
15.14 Simon wuttinaunchem8kaonap, uttoh âne negonne nátouwohhont God Gentils, neemunnumàon nahhog missinninnuh newutche 8wesuonk.
15.15 Onk netatuppe yeu, ukkutt8wonganash nohtompeantogig, nean wussukwhósik.
15.16 Nahohtôeu pish nukqushkem, kah wonk nutayum 8week David, uttiyeu n8ksheunkup, kah wonk nutanaquehtaúnash popohque uppáseash, onk pish neepataúún.
15.17 Newutche onkatogig messinninnúog woh natinnewhôog Lord, kah wame Gentils as8weshettit 8wesuonk God, n8wau Lord, noh aseit wame yeush,
15.18 God 8wateaúunash wame wutanakausuonganash adt wuske kutchissik mutaok.
15.19 Yowutche n8sittamówonk yeu, matta woh k8tamehheônan, nag quanuppecheg en Godut kenugke Gentils.
15.20 Qut woh n8sukkúhhumauóunnónog, nánáheâhettich wuhhogkaúh, wutche nishkenunkasuonganit nashpeu anunneuhkontunkanúh manit, kah wutche nanwun8dtsquaonkanit, kah wutche weyaus woskwheunganeu8g, onk wutche wsqueheunganit.
15.21 Newutche Moses noadt nawhutche wut[a]htaun nish$noh ut 8tanit, uttoh kogk8tomuhteàcheg 8sukkuhwhonganash ogkeetamóhett[ì]t ut Synagogs nish$noh saboth-dayeu.
15.22 Neit Apostles kah Eldersog kah wáme moyeuweekomonk wuttapeneamunneau, na unan8non pepénoutcheg wosketompaog, weetomàhettiche en Antioch, weeche Paul kah Barnabas; Judas ussowesu Barsabas, kah Silas wutt8wosketompaog kenugsháog 8weemattinneat.
15.23 Kah negonshheâog wussukwhonganash yeu neane, Apostles, kah nananuacheg, kah 8weemattínneunk, negonshheáog wonkquttuwonganash en 8weemattinneunk ut Gentils ut Antioch kah Syria, kah Cilicia.
15.24 Newutche n8tamumun, nawhuch yeug yeu auágig, k8tammehhukkouwóog nashpe kutt8wonganash, k8tammehhukkouwóog nashpe kutt8wonganash, ukk8skónóuh kukketeahogkon8wouh n8waog, nawhonk kukquôsqushsósimw8 kah usséneau naumatuonk, matta nùttinnôunnánónup.
15.25 Nuttapeneaúmunnan, weechetahhoadtue moeog an8non pepenóutcheg en kuhhogkaôut, weeche n8womonóunnónog Barnâbas kah Paul.
15.26 Wósketompaog kesontogkeg uppomantamowonkan8 newutche 8wesuonk Lord Jesus Christ.
15.27 Yowutche nutann8nómunnónup Judas kah Silas uttiyeuoh pish ánugquéog wame yeushog nashpe mutt8nut.
15.28 Newutche 8weekeneaumun Nashauanit kah nenawun, kupponumauunnunna[n], matta mishúwānâun, qut yeush nawhonk asémukish
15.29 Matta meetchuun wéyaus aninanumauun anunnukontunkanu manit. kah wusquéheunk, kah waskwhéunkanu8g, kah matta kenanwun8dtsquaômw8; nànnáhheóg kuhhogkaóog yeush wutchu k8nesémw8, nahônnushagk.
15.30 Ann8náhettit peyauog Antioch, onk moéhettit monacheg, mág8og wussukwhonk
15.31 Nag agketamóhettit mskouanatamwog newutche weequetumówonk.
15.32 Kah Judas kah Silas, nohtompeantogig, weehquetumauôog 8weemattjnneuh, weeche monatash kutt8wonganash, kah ummuskouanatamhéóuh.
15.33 Káh ne naim aphettit wuttinanumóuh nanushagk mànunnu, en Apostlesut
15.34 Qut Silas weekontam na wuttaiin.
15.35 Kah wonk Paul kah Barnabas appuog Antioch, kah onkatogig monaog.
15.36 Kah onk paswése, Paul unnau Bàrnabasoh Monchetuh wonk nátauwóhhon keemattinnónog, nish$noh 8tanit uttohut kuhk8tomuhteágup wuttinn8waonk God, kah kukkinneôntuh toh óúnnáihettit.
15.37 Kah Barnabas unnantam n8weechogwun John ussowesu Mark.
15.38 Qut Paul unnantam matta wunnegenninno n8weechogwunnan, uttiyeuoh nágkonont wutch Pamphilia, kah matta 8weechâúuh en anakausinneat.
15.39 Kah penuanatúonk missi, onk nukkònittúog, neit Barnabas neemunau Mark, kah unnáhhamwog Cyprus.
15.40 Kah Paule pepénoau Silas, onk ámaeog weemat8oh 8tuhs8wáog en ukkitteamonteanuttáonga[u]it God-
15.41 Onk paumukog Syria, kah Cilicia, menuhketeau moyeuweekomongash.
16.1 NEit peyau Derbe kah Lystra, kah kusseh na mô kodnetuhtaen, ussowesu Timotheus, wunnaumonuh mittumwossis, uttiyeuoh Jewsú8ut, kah wunnamptam, qut 8shoh Greek88woh.
16.2 Wunnegen waeénomáonk ut wemattinneat, wodohkutcheg Lystra, kah Iconium
16.3 Paule unnântam n8weechau yeuoh, wunnemunuh, kah ukquoshkusoh, newuche Jewsog yeu wodohkutcheg, newutche wame wahteauunneau 8shoh Greekoh.
16.4 Kah pámukkómohettit 8tanash, wuttinnumaóuh kuhk8waongash, woh wunnanaihtinneáoash nean8wàhetteup Apostlesog kah nanánuaénúog, ut moiécheg Jerusalem.
16.5 Onk neit menuhketeauunash moyeuwekomonganash en wunnamptamunat.
16.6 Pámuk[ô]mohettit Phrigia, kah ohkit Galatia, kah Nashauanit quohtinont kuhk8tomuhkon kutt8wonk ut Asia.
16.7 Paáhettit Mysia, qutchehteauog ón Bythynia, qut Nashauanit matta wuttinanumóun.
16.8 Kah kishkekomóhettit Mysia, peyauog Troas,
16.9 Naum monamansuonk nukkonaeu, na nunnépaun Macedoniae wosketomp, wunnanampasumoh n8wau? Peyaush Macedonia, kah aninnumaiinnean,
16.10 Kah mahche nag monamansúonk, teanuk nukqutchteauũnán ôn Macedonia, wunnamuhkut wanamptamog, Jehovah k8weékomúkonkqun kuhk8tomaúun naghog wunaunchem8kaonk.
16.11 Newutche kodhammog wutch Troas, nussampohamumun en Samothracia, kah nâ nampuk en Neapolis.
16.12 Onk nâ wutch en Phillipi, uttiyeu negonnaeu otanayêu8k, nogque wutche Macedoneakau, kah Colonie: kah ne nutaiinnan ohgúhsequnne.
16.13 Onk saboth-dayeu nussohamumun wutch otanit, en kíshketugk uttohut ayimug peantamóonk, kah nummattappimu[a], nukkinn8m[nn] mittamwossissog na paoncheg.
16.14 Onk pasuk mittamwossis ussowesu Lydia, mahmaguk msquonag, ut otanit Thiàtyra, wowussumont Goduh, ken8tunkqun, God 8wôhshinumaoh wuttah, kuhkehtam uttoh an8wodt Paul:
16.15 Onk kâdchissumit, kah neadtashinnehettit, kenanampassumukqun, n8wau, wussumukquean nuppabuhtanumukqunnat en Lord$ut, peyunk neekit onk na appek, onk kutchétinukqun,
16.16 Onk n$nih paantamog, pasuk nunksq appehtunk mattannitt8we paananittuonk, kenogskongqun, mocheke tumúhhohwanshau wussontimau[...]oh wutche p[aa]nukkonnat.
16.17 Asukkauau Paule, kah kenaa[u], káh mishshantowau n8wau, Yeug wosketompaog wuttinnumoh ongkouwe apit God, uttiyeug kohk8tomungqueogig, may wadchanittuónganit.
16.18 Kah yeu wuttussen m8chetiqunne, qut Paul neuantog, qunnuppu, unnau nashauanitto kuttinsh, 8wesuoganit Jesus Christ sohwéehtau. Onk sôhhâm teanuk.
16.19 Kah wussantimomuh nâgqut, wutannóussuo[n]g[n]n8óash tohtumúhhouaunshikquhhettippahuh amaéi, toh qunóoh Paul kah Silas, wuttinnontónchimóuh ahutkodtauwompasimuk, en nanaánn[u]aenutu.
16.20 Onk nag uppas8w[ó]uh magistratsutu, n8waog, Yeug w[ô]sketompaog Jewsu8g, m8cheke wuttamheteóog kut8tana[n].
16.21 Kah nnag kukkuhk8tomungqunnonog uhsuaonganash, matta wànegenninn8gish noh kittin attúmunnumunna[n], newutche neenan Romans.
16.22 Onk monacheg moieu wunnépaiehteóuh onk magistrasuog tattannogkuhkomwog wuttogk8unn88ash, onk unn8waog tattogkomunach.
16.23 Kah m8chekuhkomâhettit, ukkupshagkinóuh, meechuméhtàaog kuppishshagkínnuaeninnu, nah wuttin nanahheunat, menuhku.
16.24 Attumúnuk nein meechumúhkonittúonk, ukkukkitashaminneuh en anomukkommuk kuppishagkinnuwakómukqut. onk ukkupshagkinnumaóuh wusseet8ôesh.
16.25 Onk nôuttipuok, Paul kah Silas peantamwog kah ket8hhomaog tabuttantamauonganash God. Kah kupshagkinnuacheg wunn8taôuh.
16.26 Kah tiatche missi quequan, ônohtéashik kuppishagkinnuaugkomuk nuñukkémo, onk teanuk wame squoantamash wôshwemoash, kah nish$noh wutashpussinneau ompem8ash.
16.27 Onk nanaannuk kuppishagkinnuaukkomuk t8kshont, kah nag* kuppishshagkinnuwaeu squoantamash wôshwóhtaash: sohwunnum wuttogkodteg, onk kodnushau wuhhogkuh, [n]nnantog kupshagkinutcheg quo[h]séog.
16.28 Qut Paul wattauatongqussu, n8wau, Ahque tahénne kuhhog, newutche wame yeu nutappinnean.
16.29 Onk weequetum wequananteg, onk pétuteashau, kah na paont nunnukshau, onk keepshau ut anaquabit Paul & Silas.
16.30 Onk wussóhh8wunuh, kah n8waú, Woi toh woh nutussen, ne woh n8wodchanetean.
16.31 Kah n8waog wunnamptau Lord Jesus Christ, kah woh k8wadchanitteamw8, & neadtashinnéóg.
16.32 Onk wuttinnonneau wut[t]inn8waonk God, kah wame neh apinutche weekit.
16.33 Onk wunnémunuh nahog neit wadchit ne nohk[o]g, kah ukkutshittaôuh anéhtahwôonganash, onk kutchissumáu, nagum, kah wame weecheninnúmonche teanuk.
16.34 Onk pàs8ont wekit, ummeetséheuh, kah wekontam, wánamptaúont Goduh, kah wame weecheninnumonche.
16.35 Kah mohtompog, magistrasuog ann8náog wuttinnúm8 n8waog, monchehettich yeug.
16.36 Kah nanáihteunk kuppishshagkinnuwaugkomuk wuttinnon Pauloh yeu n8waonk magistrasuog an8teám8wog noh kittin sohhamúnnaôont, yowutche monchek, & wunohteáe amaiek.
16.37 Qut Paul wuttinuh nahog, nuttattogkomukqunnónog monaog nagumun, matta n8sumugk8unnónog, nuttin Romansumun, onk nukkupshagkinnukqunnónog, onk yeuyeu nukkéme sohwhunnukqunnónog? matchaog wunnamuhkut, qut peyahettich nehenwonche, kah sohh8wunukqutteuh.
16.38 Kah sarjanog wuttinnóneau yeush kutt8wonganash magistrasu, onk wabesuog n8tamóhettit Romansog.
16.39 Onk nnaghog peyaog, kah wunnampasumóuh, kah wussohh8wunóuh, kah ukkodtantamauóuh nukkodtumun otan.
16.40 Onk sohhamwog wutch kuppishshagkinnuakomukqut, onk petutteáog ut wetuómut Lydea, onk naúáhettit weematt8uh, msko[u]ánatamhéóuh onk monchéog.
17.1 NEit pamukkomohettit Amphipolis, & Apollonia, peyauog Thesalonica, na mô Jewse synagog.
17.2 Kah Paul ne asit, 8weeche petutteóm8, onk nishwudt saboth-dayeu, chadcheketûog wutch wussukwhonganit.
17.3 Wôshwunug kah 8wauwahuwon, wunnamuhkut mahche nupp8 Christ kah omohku wonk wutch nuppunnat: onk yeuoh Jesus uttoh kohk8tomaúunog, Christeú8.
17.4 Onk nawhutch wunnamptamwog, kah weechaauog Paul kah Silas, kah monacheg paantogig Greeksog, kah sonksquaog matta ohguhs8og.
17.5 Qut Jewsog matta wanamptamógig, iskauóshettit, mátchetowog kah niskékitcheg weecháiittuog, moéog, kah chadchépohteáhuwáog ut wame otanat, kah chekéeu petutteáog wkin Jason, onk ukkodpas8óuh missinninnutu.
17.6 Kah matta namheahetteg, wuttonchemóog Jasonoh, kah onkatoge 8weemattinneuh, ut otanat nanaánuáenútu, mohshont8wáhettit yeug quanuppinukeg muttáok peyauog wonk.
17.7 Jason áttumúnonche, onk yeug wame panneusseog ut quágquetámadcheh Cæsar, n8waog na onkatuk ketass8t, noh JEsus.
17.8 Onk n$nag wuttamhéaog missinninnuh, kah nanaánuaénu ut 8tanat, n8tamóhettit yeushog.
17.9 Onk neit áyimauáhettit nahwuttin quoshaumukqunnaóut Jasonoh, kah onkatogane, wuttinanumóuh nohnushagk.
17.10 Kah teanuk 8weemattinneunk unnâog Pauloh kah Silasoh, monchek nukkonáeu en Berea, kah na paahettit petutteaog ut Jewse synagog.
17.11 Yeug m8cheke wunneséog onk nag Thessalonica, newutche attumunnumwog kuttowong nashpe missi weekontamóonk et wuttahh8wóut, onk nanatínneakontamwog wussukwhonganash, uttoh en nnaih asuh matta.
17.12 Newutche monaog wunnamptamwog, onk quttianumwu mittamwussissog kah wosketompaog matta ohguhs88og.
17.13 Qut Thessalonicae Jewsog wáhtamohettit Paul kuhk8tomuhteau wuttinn8waonk God ut Berea unnâ peyonau, onk wogkóuunnâog missinninnuh.
17.14 Neit teanuk 8weematin unnau Pauloh, Monchish úhsh onatuh ketahhanit, qut Silas kah Timotheus na appuog,
17.15 Onk nnag monchanoncheg Pauloh, uppas8óuh ut Athens, kah attumunumóhettit wutann8teamóonk (Paul) Silas kah Timotheus peyaaunukquttei teanuk, moncheog.
17.16 Onk Paul páheont ut Athens, wunnashauanitt8moh umamontinuh, nag* wame otan peantamaúun nunnuhkontunkanu manitt8og.
17.17 Newutche chadchekeumau Jewsoh ut Synagog, kah paantamunutche, kah nogskunkqutche ahhut kodtauwompásimuk.
17.18 Neit nawhutch Philosophers Epicureansog kah Stoikséog wutchadchekàumó[n]h, nahwhutch n8waog, Yeuoh kogkehtumowen, toh ôunn8wau? onkatogig, Kuhk8tomuhteau penowe manitt8oh, newutche ukkuhk8tomauoh nahog Jesusoh kah ómohkéonk.
17.19 Onk wunneemunóuh kah uppas8óuh ut Areopagus, n8waog; woh n8wahteauunnan uttiyeu wuske kuhk8tomuhteaonk ônag, yeu an8waanh.
17.20 Newutche kuppaudtom8 penowe kutt8wonganash nuttaúogkinnónut, nukkodwahteaumun uttiyeush anatam8m8ug.
17.21 (Newutche wame Atheniensog, kah penuohteáog noh apitcheg, webe ne wutusseneau, anunchimwun asuh n8tamun aunchemowonk)
17.22 Neit Paul neepau nóeu wadchuut Mars; kah n8wau, kenaau wosketompaog Athens, nunnaum k8saumunaumw8 penowe manitt8wog, nish$noh teaguassinit.
17.23 Newutche pamusháon kah monneaumon kuppeantamowongan8, nummiskom Altar, yeu tannúskowhósu, wutche N$NOH MATTA WAHEOGKUT Gᴏᴅ, yowutche, n$noh manit wásumóg matta wahéouhóg, kukkuhk8tomaúunnunneau.
17.24 God ukkezteauun muttaok, kah wame teanteagqussinish neh ohtagish, ohtunk Lord kesukqut kah muttáokit, matta ayeu peantamwakomukqut kesteaumuk wutch menutcheganit.
17.25 Asah matta wáussittum8 nashpe wunnutchegan88ash wosketompaog, waj quenaaihhukqut ne teaguas, newutche wuttinnumôun wame, keteaonk, kah nanashauonk, kah wame teanteaguassinish.
17.26 Onk ayum pasuk msquéheunk, wame wutohtimóinne wosketompaog, wodohkutcheg wame woskeche ohkeit, kah kuhquttum aquompiyeuash, nanegonne kohquttukupash onk kukkuhhúnkganash uttoh pish wodohkehettit.
17.27 Nnag woh natinnewhâog Goduh, woh wunnadt8nóuh, kha woh ummuskôôuh, tôkonogque matta kená8sukkongk8un nish$noh pasuk kenaun.
17.28 Newutche k8chekekónnán, k8chemamonchenan, k8chu wutóhkinaán, nawhutche k8waantam8m8wóog ne an8wáhettit, newutche k8chekinnean,
17.29 Neit newutche k8chetimun God, matta kuttinnontukquáhwhutteaunnán unnantamun Manittowonk onatuh silver asuh gold, asuh wame sôsikqussuk nashpe wosketomp wunnehtuhtóonk.
17.30 Neadt8che as8kehettit, wussúhpequaéhtamun, qut yeuyeu unnau wame missinninnuh quinupohke aiuskoianatam8k.
17.31 Newutche missohham ksuk uttohadt pish wussittuk muttaok ut sampweusseonganit nashpe neh wosketompuh anonche, yeu wame wosketompaog woh wunnamuhkut 8wáhteounneau, newutche wutomukkínuh wutch nuppúnnat.
17.32 Kah n8tamóhettit wutomohkéonk nupp8og, nawhuch ummámontamunéau, & nawhuch n8waog, wonk kukkodn8taunnumun papaume yeu.
17.33 Neit Paul wunnukkonuh.
17.34 Qut nawhuch wosketompaog 8weetomóuh, kah wunnamptamwog, kenugke nawhich, Dionysius Areopagite, kah mittamwossis ussowesu Damaris, kah onkatogig 8weetomóuh.
18.1 MAhche yeu nnag Paul 8m Athens, onk peyau Corinth.
18.2 Namehheau Jew, uss8wesu Aquila, netu ut Pontus, paswe 8mup Italy, kah weechaau ummittamwussoh Priscilla, (newutche Claudius unnau wame Jewsoh, amaek wutch Rome) uppeyauónùh nahog.
18.3 Kah nawutche ne$nan nompu unanakausuwonk weetómau, kah weetanakausu, (newutche wutanakausuonkan8 weekitteaonk.)
18.4 Kah wutchadchekeimuh ut synagog nish$noh saboth-dayeu, kah weéhqutúmauwau Jewsoh kah Greeksoh.
18.5 Kah Silas kah Timotheus wamohettit Macedonia, Paul kesáántam, onk waúwau ut Jewsut, Jesus Christeú8.
18.6 Kah pann8wohtaáhettit, kah blasphemáhettit, tattauúnum wuthogk8wonk, kah wuttinuh nahog, K8sqheunkán8 ohtaj kuppuhkukk8wóuk, neen nuppáhkeis, yeuwutch onk yéáên ongkouwe pish nutom Gentils.
18.7 Onk na 8mun, kah au weekit wosketomp ussowesu Justus, wâussumau God, week wutcháyeu8mau synagog.
18.8 Kah Crispus negonne nánaánuaenin ut synagog, wunnamptaúau Christoh, kah wame ut weekit, kah monaog Corintheanseog, n8tamóéhhettit 8namptamwog, kah kutchessumóog.
18.9 Neit Christ ken8nau Pauloh, nukonaeu, unnukquómm8wonganit, ahque wabesish, ket8hkash, ahque ahk8ash.
18.10 Newutche k8wetomsh, kah matta pish howan kukkútchinánuk8h asuh mat pish k8woskhukk8, newutche monaog nummissinninnumog yeu ut otanit.
18.11 Onk ná 8tohkin nequt kodtumwáeu, kah nepúhshai, kuhk8tomuhkon ukkutt8wonk God naut*.
18.12 Onk Gallio nâhohtôeu nanaánuwodt Achaia, Jewsog moáe neepoog woskéheun Paule, onk uppásuwóuh wussittumwaénuog wutappuongan8óut,
18.13 N8waog, yeuoh wéquetúmauau wosketompoh, waussumun God pannéit naumatuonganit.
18.14 Onk Paule kadket8kont, Gallio unnau Jewsoh, woi Jewsog, tohneit woskehhettuonganeug, asa missi matcheseonk, neit woh wunnegen, noh kittin ahqhénaôut.
18.15 Qut webe kutt8wongane onk wesuongene nat8tommuhteaonganúug ut kuttinnaúmatuongan8óut, nanaiteaú8k, newutche matta n8sittum8 yeush yeuónagish
18.16 Onk 8t8hkauóuh wutch wossittummoe appuonganit.
18.17 Neit wame Greeksog, tohqunâog Sosthenes, negonne naanánuaénin ut synagog, wuttattagkomóuh ut anaquabhettit wussittumwaénuóg, kah Gallio matta tohwuttin tupontam88nash.
18.18 Onk Paule nâ ut sepáhteau, neit unnau weematuh nahónnushagk, neit na wutch náhhomun Syrià, onk weechauog Priscilla kah Aquila m8sumont ut Cencrea, newutche quoshomop Goduh.
18.19 Onk peyau Ephesus, kah na wunnukonun nahog, qut nagum webe petutteau Synagog, onk chadchekéemau Jewsoh.
18.20 Kodtantunnáhettit nohwuttin sepóhkon, matta 8namptaúoh.
18.21 Qut wuttinuh nahog nahanushagk, n8wau, nawhonk nunnanánáihtaun yeu mshadtuppoonk ut Jerusalem qut pish wonk kuppeyaaunùmw8 unnantog God, kah wutahhom Ephesus.
18.22 Kah kophog ut Cesarea, kah áont otanit, kah wonkomont moyeuweekomunguh, au Antioch:
18.23 Kah na ohguse apit moncheu kah pannupuhom wamé ohkeit Galatia kah Phrigia assuhkôeu, menúhkheau wame kodnetúhtaénu.
18.24 Kah pasuk Jew ussowesu Apollos, netu ut Alexandria, wunnantowáe woskeetomp, kah menúhku ut wussukwhonganit, peyau Ephasus.
18.25 Yeuoh wosketomp kuhk8tomauóp ummay God, onk ahchué usét, ket8hkau kah kuhk8tomuhteau menuhkeu wuttinniyeuongash God, wahteau webe kutsummuwàonk John.
18.26 Onk n8che menúhe ket8kont ut Synagog, n8taáhettit Aquila kah Priscilla, wunnemunóuh, ukkuhh8tomaúoh nahog m8cheke kah pannuppu ummayut God.
18.27 Onk kadtantog en Achaia, weemattinneunk wussukwhesuog wehquetunauáog kodnetuhtaénuh, noh wuttin adtumunukqunát, kah paont, wutanúmaoh m8cheke wanamptámunutche, nashpe kitteamonteanittuonk.
18.28 Newutche ukkúpputt8nawhâu Jewsoh menuhku, ut anaquabhettit moéonk, kuhk8tomuhteau wussukwhonganit, Jesus Christeú8.
19.1 ONK n$nih, Apostles ápit Corinth, Paul paúmuhkog kussuhkôiyeúwe onatash, peyau Ephesus, kah namheont nawhutch kodnetúhtaénu.
19.2 Wuttinuh nahog, kutáttumunaúmw8 nashauanit mahche wunnânptamóg? kah wuttinóuh, asquam, wanne n8tamómun uttôh en nashauanitt88.
19.3 Kah wuttinuh nahog, neit tohwhutch kutchessumitteá8g, n8waog, newutche John ukkutchissumuwáonk.
19.4 Neit Paule n8wau, John wunnamúhkut kutchessumóau nashpe aiuskoianatamōe kutchissumówonk, unnau missinninnuh, wunnampt8k n$noh asukiit, n$noh Christ Jesus.
19.5 Yeu n8tamohettit, neit kutchíssumóog ut 8wesuonganit Lord Jesus.
19.6 Onk Paule ponamauont wunnutcheganash, Nashauanit wunóhkukáuoh nahog, onk ìánant8wáog, kah kuhk8tomúhteáog.
19.7 Kah wame wosketompaog nabonesuog.
19.8 Kah petutteau synagog, kah menuhku kuhk8tomuhteau, nishúoh nepâuzsauóh, chadchekéimont kah weehquetumauont, yeush wadtomágish wutass8tamowonganit God.
19.9 Qut monaog manuhkéhtaahettit, kah ma[r]ta wunamptamohéaout, kah machen8wáhettit nénogque en, anaquabhettit monachek, amáeu, kah chadchabenau ukkodnetuhaénumoh, chadchekéeuwadt asekesukokish, kodnetúhtaekomukqut wosketomp ussowesu Tyrannus.
19.10 Onk yeu nagwutteánumun neesekodtumwaeu, nemehkuh wame wodohkutcheg Asia, n8tamwog wuttinnowaonk Lord Jesus Jewsog skah Greeksog.
19.11 Onk God usseu missi monchanatamowonganash ut wunnutcheganit Paule.
19.12 Newutche paudtaâhettit chishkonhequohhôunash, asuh womphogk8unash wutche wuhhogkadt, en mahchenanutcheh, mahchenaonganash âmaêmoash, kah matannitt8wogwussóhweehtauóuh.
19.13 Neit nawhutch kogkéompauog Jewsog, pauwauog, kutche weéhquetumwog 8weesuonk Lord Jesus napenahettit nah apetunkqunutche mattanitt8, n8waog, kummeechumuhkonch nashpe Jesus uttiyeu kohk8tomuhteache Paule.
19.14 Onk nesausuk tahsuoh wunnaumonuh Wussceva Jew, kah negonne sephausuaenuog yeu wutussenau.
19.15 Kah mattannit nam8whôsu, kah n8wau, Jesus n8wáeh, kah Paul n8wáeh, qut kenau howanig?
19.16 Kah nog wosketomp ápehtunkqut mattanitto, ukquénutauwoh, wutanuwunuh, wuttógheuh, nemehkuh sohwusháog pósku, kah woskéheóog.
19.17 Kah yeu wahteauunneau wame Jewsog, kah Greeksog wadohkutcheg Ephesus, kah wame wabesúog, kah 8wesuonk Lord Jesus mishéhteaun.
19.18 Kah monáog wanamptogig, peyaog, kah samp8waog wutusseongan88ash.
19.19 Kah monaog pauáutcheg, paudtóog 8sukuhwhongan88ash moáe, kah wutchíkohsimunaoash ut anaquabhettit wosketompaog, kah 8numunáoash toh anôatik, onk napanná tashinchagit muttánuuganin chipinneàóash silver.
19.20 Yeu en misségen wuttinn8waonk God, kah wutoghíkquneau.
19.21 Yeu mahche nnag, Paul unnantam ut wuttahut, pámuhkog Macedonia, kah Achaia, au Jerusalem, n8wau, mahche na peyaon, nawhonk nukkéhkeneau Rome.
19.22 Némehkuh an8nau en Macedonia, neesuoh ne weetómukqutcheh, Timotheus kah Erastus, qut nagum appu Asia ohguhse.
19.23 Onk neit wadchit matta peasinno chadchepohteaonk papaume ne may.
19.24 wosketomp ussowesu Demetrius, silver$smith, uttiyeuwoh áyeuont silvere aneukontunkauoh wutche Diana: kah matta ogussin[ì]nno anuhomau[a]ongan8, newutche anakausuaénuog
19.25 N$noh moeu weekomoncheh, kah neahhunaunakausinutcheh, onk wuttinuh, kusseh, k8wahteaúunnan yeu nashpe kutanakausuwonganun k8che weenaeékinnean.
19.26 Wonk naumógish kah n8tamógish, matta webe ut Ephesus, qut ômog pannuppe wame Asia, yeuôh Paul wehq[n]etumaont, kah quanuppin[ô]nt monáoh missinninnuh, an8wadt, matta manittowúnn8 uttìyeug kezhetcheg wutch menutcheganit.
19.27 Nemehkuh matta wepe yeu kutanakausuonganun pish matchehtaun, qut wonk weeku masukkenug manit Diana pish matta tahéntupánumóu, kah ummissugken8wonk pish matchehtaun, uttiyeuh wâussumáhettit wame Asia, kah muttaok.
19.28 Kah n8tamóhettit yeush n8waonganash, musquantamwog, kah mishantowáog, n8waog masugkenug Diana ut Ephesians
19.29 Kah wame otanat numwohta wogkouéonk, kah tóhqunáhettit G[á]iusoh kah Aristarchusoh, Macedoneaèog, Paul weechaúonche, moeu quenuttámwog áhuttánémuk
19.30 Onk Paule kodpetutteadt missinninnútu, kodnetuhtaénuog matta wuttinánumugk8un.
19.31 Kah nawutch negonauwaog ut Asia, weetompuh, an8team8wog naen, ukkodtantinóuh ahque onch en adtannémuk.
19.32 Nawhutche yeuwutch mishautowóneau, nawhutch onkatogish, onk mishoéonk wogkouèog omog kukkéeu matta wahteauoùunneau tohwutch peyahettit.
19.33 Onk amaoúkaóog Alexanderoh nawutch ut monáumuk Jewsog kâkutashiméhettit, kah Alexander wohwômunum wunnutch, kodkenahhamau wuhhogkut ut missinninnútu.
19.34 Qut wahteaúhettit yeuoh Jew, pasukqut wame mishantowáog neesit howersú8, Masukkénuk Diana ut Ephesians.
19.35 Kah aninnohsuénin quóhtinont missinninnuh, n8wau, Kenaau wosketompaog ut Ephesus, uttiyeu wosketomp matta wahteaúug, otan n$noh wahsumont missúgkenwoh mittamwossisse manitt8h Diana, kah n$noh nunneukóntunk n8kshont wutch Jupiter?
19.36 Yeush matta kôn8tâsinog, woh kutchequn apimw8, onk matta woh teag kutussúmw8 tiádchu.
19.37 Newutche yeug wosketompáog yeu kuppás8óneau, matta muk8kinnumwóantamúog peantamwakomukquash, kah matta blasphemauóog mittamwossisse kummánitt8m.
19.38 Yowutche Demetrius, kah 8weeche anakausuénuh tohnohteáhettit howáne, naumatuonk wóhshwu, kah keket8hkaenshuaénuog yeu wutaiinneau wunn8wahettich.
19.39 Qut nat8tomuhteá8g noh wodtomáagish pish namp8hhamun sampohtae moeonganit.
19.40 Newutche nutápimun nunnúkquodtit, newutche yeu wogkouéonk yeuyeu kesukok, newutche woh moh númmag8mun uttôhonumáig yeuut wogkoueonganit.
19.41 Kah mahche ken8nont, wuttinuh nahsuswâek.
20.1 KAH mahche wogkoueongan8gk, Paul 8wékomuh nahog, kah 8wónkomuh, wunnúkkonuh, au Macedonia.
20.2 Kah pannuppúhkog ne ohke, kah m8cheke wehquetúmaon peyau Greecut.
20.3 Kah na wutápen nishúoh nepâusoh, kah Jewsog askwhonahettit, kod nohhog Syria, unnantam nukqushkem wonk nogque en Macedonia.
20.4 Onk Sopater wutóhtu Berea, Aristarchus kah Secundus wutohtu Thessalonia, Gaius wutohtu Derbe kah Timotheus, Tichicus kah Trophimus wutohtuog Asia, neh 8weechógquoh Asia.
20.5 Yeug negonsháhettit, kuppáhukqunnonog ut Troas.
20.6 Onk k8thamumun Philippi, mahche aquompak naut meechhetteup weekon petukqunneg, kah kuppeyáaunonunnónog ut Troas napanna tashikqunne, ne kutappinnean nesausuk tashikquinne.
20.7 Négonne kesukok week, kodnetuhtaénuog moeu paáhettit, sohqunnúmwog petukqunneg, Paul ukkuhk8tamaûun nahog, kodnukonont nanómpuh, nagwutteáeu kuhk8tamuhteau toh nohuntipuhkod.
20.8 Kah monatash wequanautéganash wohqut ut weetuómut, neadtannoéhettit.
20.9 Kah wuskeu na wutappén kenogkenéganit, ussowesu Eutychus, kosukkoúit, kah Paul sepekuhk8tomuhteadt, kepuhquohham kah penushau wutch wohqut weetuómut, kah neemunáhettit nupp8oh.
20.10 Kah Paule n8keu, wunnúhkukauóuh, kah neemunont, n8wau, ahque wuttàmheuk kuhhogkaóog, newutche ukketeàonk appehtunk.
20.11 Yowutche, wonk wohqut àont, kah sohqunug petukqunneg, kah meechhettit, kah sepappoahettit tohmohtompan, neit monchu.
20.12 Kah pas8óog wuskéenùh keteau, wonk matta peasinn8 weekontamwog.
20.13 Kah negonuhkómumun kuht8nog, nuttinhamun Assos, nuttinanatàmun nanutut neemumónan Paul, ne$wutche wussinneah, kodtantog ohkeisho[u].
20.14 Kah namehukqueog ut Assos, nupposhéaun, onk nuppeyaumun Mytelene.
20.15 Onk na n8thómunan, na nómpu[n]k nuppiyausukuhkomumun Chios; kah nanompunk nuppeyaumun Samos, kah nutappimun Trogyllium, onk nanompunk nuppeyaumun Miletus.
20.16 Newutche Paul kodtantam en nohhamun Ephesus, newutche matta kod wussepohteâun Asia, newutche kenupshau, toh wuttitt8tunnumun, peyon Jerusalem kesukqut Pentecost.
20.17 Kah wutche Miletus an8hteám8 en Ephesus, weehkomau nanaánuanche moyeuweekomonganit.
20.18 Kah paaúonahettit, wuttinuh nahoh k8wahteauunneau, wutch weske peyâun Asia, ne onnéhhennog nish$noh utt8che.
20.19 Nuppeantamau God nashpeu hohpáeu metah, kah nashpeu monatash mussúppeguash, kah qutchehuaongash newutche Jewsog nutashkhukquog.
20.20 Mattateag kummanánumunnomw8 ne woh wannehukqueog, qut kenahtinnunnunneau, kah kukkuhk8tomaúunnunneau paasukeu, kah wonk naen wetuómut.
20.21 N8wauwohhéunneau Jewsog, kah Greeksog, aiuskoianatamoonk nogquein Godut, kah 8namptamowonk nogquein kummanitt8munnonut Jesus Christ.
20.22 Kah yeuyeu kusseh, nummonchem en Jerusalem nutchetimuk nashauanit; matta wahteau8un uttôoh ashpinai.
20.23 Qut nashauanit 8waúwon nish$noh otanit, n8wau, Nukkispissuonganash kah wuttamepunnaongash nuppahukquog.
20.24 Qut yeush wame matta n8tamméhukk8unash, assa matta nuttinnantamoh nuppomantamóonk mishôadtu, pakodgteauon nuppomantamóonk weeche wekontamówonk, kah nohtompeantogówonk, uttoh waj attumunog Lord Jesus, wauwón wunaunchem8kaonk ukkitteamonteanutteaonganit God.
20.25 Kah yeuyeu kusseh, kenaan wame, ne kohk8tomaúogig tahs8tamoonk God, matta wonk pish kenaum8mw8 nuskesuk.
20.26 Yowutche kenaau n8wauwaenumog yeu kesukok, neen nupp`kes wutche wuskwheongan8 wame wosketompaog.
20.27 Newutche matta kummananumunn8unneau kuhk8tomóadtin wame kuhk8tomuhteongash God.
20.28 Yowutche nunnúkqussek kuhhogkaoog, kah wame neadtahs8éog nanànukquéog nashauanit woh kummeetsuwontamunnaôut moyeuweekomonk God, uttiyeu manóh8k wutch nehenwonche wusqhéonk.
20.29 Newutche yeu n8wahteaúun, ompetak moncheon ahque mukquoshshimwog pish kuppeyogk8wóog, matta toh ahqheauóog chepan8woh.
20.30 Kah k8wutche kenaau nawhutch wosketompaog pish neepóog, pann8we kuhk8tomúhkon, woh wunnamptunk kodnetuhtaénuh.
20.31 Newutche askuhwhéteagk, kah mehquantam8k, nishwudt kodtumwae, matta nutáhque amaumoh nish$noh pasuk kesukodaeu, kah nukkonaeu maúon.
20.32 Kah yeuyeu neematog, nuttohtaush God kuhhogkáoash, kah nuttohtaush wuttinnowaonganit ukkitteamonteanutteaonganit, uttiyeu tapenumm8uk kukkezhúkqunnáout, kah anumungqueog, wunnegen ahtóonk k8wutche wame wunneetupanatogig.
20.33 Asquam nukkodtantam8h howan wutteauquash, silver asuh gold, asuh wuthogk8onganash.
20.34 Nux, kenaau k8wahteáuunneau, yeush nutcheganash quoshaiéhtamwog ne quenauahúkque, kah nnag weetómukqueoneg.
20.35 Kukkuhk8tomauonumw8 wame teanteaquasinish, nean anakauseóg, woh kenanaannônaôont n8chumwesitcheg kah woh kummequantamumw8 nuttinn8waongash Lord Jesus, unn8wau, m8cheke wunanatamwe usseonk magunat onk attumunumunat.
20.36 Kah yeu an8wodt uppesetukqussun, kah 8weechepeantumog, kah pogkússinwog wussittippukanit Paul.
20.37 Omog wame neuánatamwog, newutche ne kutt8wonk ne an8wadt, noh wuskesukquash matta pish naum8unánonash wonk. Kah 8wechauóuh en kuht8nogqut.
20.38 
21.1 ONK n$nih, nagonnógkut nagoh kah wanághomôog, paôúsukkuhkomog Choos, onk nanompunk Rhodes, onk na$wutch ut Patara.
21.2 Kah namehteauog kuht8nog nohhumun Phenice, ne nuppósinneanonup, kah nummonchemunnonup.
21.3 Kah nag** Cyprus,nuttinnohteahkomunnan, nuttinhamun Syria, kah nukkuhphamumun ut Tyré, newutche na uppónamunnau 8wéaninn8 kuht8nog,
21.4 Kah namheógkut kodnetuhtaenúog, na$ut nuppaheanàn nesausuk tashikqunnu: unnàog Paul nashpeu metahhannet matta woh auou Jerusalem.
21.5 Kah yeush kesukkodtash mahche n$nagish nukodtummunnan, kah nummonchemun, kah nag wame kuppas8qunnónog maohkontu, kah mittamwossinneunk, kah wunneechanneunk, onk pannupshaog otan, kah nutappesittukqussunnumun kishketúg, kah nuppeantamúmun.
21.6 Kah wonkquttehhettit, nuppósimun kuht8nogqut, kah wonk qushkohhamwog.
21.7 Onk mahche usseog nuttinshaonganun, wutch Tyre nuppeyaumun Ptolemais, n8wonkkumómun neemattinnónog, n8wetomóog pasuk kesuk.
21.8 Kah nanompunk neenau weechauogkutjish Paul nummonchemunnónup, nuppeyaumun Cesarea, nuppetutteaúmun weekit Philip Evangelist, (n$noh pasuk nesausuk audtas8utcheg) kah n8weetomóun.
21.9 Kah noh wosketomp nesausuktasuoh wuttaúnoh, penompáog, quoshaeen8wacheg
21.10 Kah na aieog m8chetikqunu, quoshódtumwaen 8m Judea ussowesu Aggabus.
21.11 Kah páaonukqueog, neemunum ukkishpussu Paule, tohtogkuppinnau nehenwonche wunnutchéganash, kah wasseetash, kah n8wau, Yeu wussin Nashauanit, Jewsog ut Jerusalem yeu pish wuttinhéoneau w[o]sketompuh yeu wâbetukquobpussúanit, onk nag pish upponóuh wunnutcheganóut Gentilsog
21.12 Yeush n8tamog, nenaan kah nnag na wudohkutcheg nanompasumóuh matta ôón Jerusalem.
21.13 Neit Paul namp8hamungqun. Toh w[u]tch mauóg, kah pohquenumôg nuttah? newutche nuppakodche nanashwem, matta webe wewheppapunnuttéin, qut nuppun ut Jerusalem newutche 8wesuonganit Lord Jesus.
21.14 Onk matta sohkauóont, nutahk8wámun nuttinn8wámun, wuttinanatam8onk God n$naj.
21.15 Ompetag yeush kesukodtash, neemunnumumun n8weánunnonash, kah nutómunnonup Jerusalem.
21.16 Kah nawhutch kodnetuhtaénuog Cesarea n8weechógumun, pas8wóuh pasuk ussowesu Mnason wusciprus, kutchisue kodnetuhtaenin noh woh kaeehtauwogkut.
21.17 Kah paôôg Jerusalem, weemattin weekontamwu kutattumunukqun.
21.18 Kah nanompunk, Paul n8weechógqun en Jeamsit kah wame nananuácheg na wutappinneau.
21.19 Onk wonkomogkut, wuttinnòneau nish$noh wuttinanakausin God ut Gentilsut, nashpeu ukkuhk8tomuhteaonganit.
21.20 Onk n8tamohettit, quhtianumóog God, kah wuttinóuh, neemattin kenauóog neadtashe metanonganogkussehettit Jewsog wunnamptamwog, kah wame menúhke womonáog naumatuonguh.
21.21 Kah nag ken8tunkquog, kukkuhk8tomau wame Jewsog, weetatteamoncheg Gentils, ahquoanumon Moses, kussin, matta wunnegenninn8 quosqusswon mukkeies, asa ussen úhsuaonganash.
21.22 Yowutche teaguas? monacheg mos moeu peyaog, newutche woh n8tamwog ken kuppeyam.
21.23 Newutche yeu ussish yeu ánunog, yauog wosketompaog yeu wutappinneau, quoshaumoncheg Goduh.
21.24 Nnag neemun, kah pahkeh kuhhog nag weeche, aninnumau teauguash weeche naghok onk woh n8sumóog, onk wame woh 8wahteauunneau, yeush 8wahteauuneau, yeush n8tamogish papaume ken, matteagunóash, qut ken wonk kussasampwusham, kah kenánaeih naumatuonk.
21.25 Newutche Gentils wanamptogig, n8sukkuhhumumunnónup, kah 8n8wónah, nag matta woh wutusseinneau webe n$naiheaog wuhhogkáoh, wutch aninnumaúaonganit nunnuhkontunkanu manit, kah wutch wusqueonganit, kah wutch nashitcheg kah wutch nanwunn8tsquaáonk
21.26 Neit Paul wunnemunoh wosketompoh, kah nanompunk, pahkheont wuhhogkuh weeche n$nah, petutteau Templeut unnonat nnag pahkheaongane kesukodtash mahche n$nih, onk naut mag8onk woh aninnumauon nish$noh pasuk.
21.27 Nesausuk tahshikquinógkut nahen mahtshunk, Jewsog uttiyeugayitcheg Asia, nauâhettit ut Temple, wogkouéog wame missinninnúog, kah wutóhqunôuh.
21.28 Wadtauatonkqusséhettit, Israeléog aninnumaiinean, yeuoh wosketomp, kahk8tomauont wame missinninnuh, kah naumatuonk, kah yeu$ut temple, & wonk pasouau Greekoh ut temple kah nishketeauun yeu wunneetupanatamwe temple.
21.29 Newutche wunnànahnauopuh weeche ut otanat Trophimus wutephesian, uttiyeu unnantogig Paul uppas8oh Temple.
21.30 Kah wame otan wogkouwém8, kah missinninnuog moeshâog. onk tohqunaog Pauloh, kah wussohwhókonaoh wutch Temple, kah teanuk squoantamash kuppúhhósuash.
21.31 Kah kodnushahettit, nehtamóonk peyaumo kéhchummugquompaut, wame Jerusalem wogkoueog.
21.32 Uttiyeuoh teanuk neemunont wutayeuteomuh kah nequt pasuk8utcheg, ukquenutaúoh nahoh, kah nauàhettit negonne mugquompuh kah matwâoh, wutáhqutahwouh Pauloh.
21.33 Neit kitchimmugquomp pas8sukaúoh kah nemunau kah n8wau tattagkuppissitch neesunash môashshagquohtagquosh nat8tomúhteau howan yeuoh, kah toh usseu.
21.34 Yeug mónenae n8wo8og kah onkatogig chippe n8waog ut monacheg, kah matta wahteauog uttôônag, newutche wogkouéonk, n8wau, uss8wununaj wonkon8sunit.
21.35 Kah paont tohk8taonganit, ayeuteacheg wuttushpunóush, newutche wogkoúeongan8 missinninnuog.
21.36 Newutche monacheg wutasukauouh wuttauatongqussuog monchan8k.
21.37 Onk Paul as8wúnut wonkon8sinut, unnau negoñe mugquompoh woh kekunn8nush? n8wau, woh kittinnont8wam Greeke?
21.38 Ken um$mátta Egiptian, negonaeu aig wogkouéonk, kah sohhouwunop yau ut màtannukanog kussúog wosketompaog en touohkomuk nushehteaenuog/
21.39 Qut Paul n8wau, neen Jew wuttarsusai, otan appin Cilicia, nen wosketomp matta peasinnunnonut otan kah k8weequetumoush, unnanumeh ken8non missinninnuog.
21.40 Kah ananumont, Paul neepau tohk8taonganit, kah wogkauunnum wunnutch missinninnuh, kah áhk8ahettit, ukkinn8nuh Hebrew wont8waonk, n8wau,
22.1 WOsketompaog, neematog, kah 8shimóog, n8tam8k nukken8tamwanshaonk nuhhog,
22.2 Kah n8tamoehettit ket8hkau Hebrewe anóntowáonk, onk m8cheke chequnáppuog kah n8wau:
22.3 Wunnamuhkut nen Jew wosketomp, neetip ut Tarsus, ut Cilicia, qut nuttuttanneetip yeu otanit ut wusseetit Gamaleel: kah nukkuhk8tomōteap neáne pahkeneunkquok nauwatue uhsuáonk k8shunnonog, kah nutáhch8we womon God, ne aseóg kenaau wame, yeu kesukok.
22.4 Kah n8woskhéoog yeu nogqueuyeuitcheg en nupp8wonganit, tahtágkuppinnúgquean, kah kopshagquinnukquean wosketompaog kah mittamwossissog.
22.5 Kah wonk negonne sephausuaen n8wauwónuk, kah moyeuonkamo wame nanánuaenuog, kah nutattumunum wussukwhonganash nag$wutch, en neematit, onk nutomp Damascus, nuppas8wôog wéhwhepappissuog nag noh apitcheg, en Jerusalem, onk woh sasamatuhwôog.
22.6 Onk n$nih moncheon, pas8sukomon Damascus, puhshaquodt, teanuk missi wequai wutch kesukqut, n8weenóhkonk.
22.7 Onk nukképshom, kah nunn8tam kutt8wonk nuttinnuk, Saul, Saul, towhutch woskehhean?
22.8 Kah nunnamp8hamau, howan ken? woi Lord, onk nuttinnuk, neen Jesus ut Nazareth uttiyeuwoh waskheat.
22.9 Kah nag weechaiy8mukqueámpanneg, naumwog wequai, onk wabesuog, qut matta wunn8tam8unneau wuttauatonkqussuonk nikkonn8nukqun.
22.10 Onk nussim, uttoh woh nutussem, num-manitt8m? kah nummanitt8m nuttinnuk, omohkish, onk uhsh Damascus, onk napish kuttit unnittean wame uttunkodtusséan.
22.11 Onk matta naum8on newutche wussohsumowonk ne wôhsum8m8ug, nag weechógqueoneg sagkompágunehettit, nuppeyam Damascus.
22.12 Kah Ananias ahchewu womónont naumatuonk, wáeenómut ut Jewsohtu neg noh wodohkútcheg.
22.13 Nuppeyaónuk, kah neepau, kah nuttinnuk, neemat Saul, attumunush kenáum8onk, kah neit wadchet nummónneau.
22.14 Kah n8wau manitt8m8oh k8shinnónog kuppepénunk, onk woh k8wahteauun wuttinanatám8onk, kah woh kenau noh wunnomwausseaénin, onk woh ken8tamun 8wohtaúatonkqussuonk wutch wutt8nit.
22.15 Newutche ken pish 8wauwaénumoh ut wame wosketompáuhtu, uttiyeush naumonish kah n8tamonish.
22.16 Kah kusseh tohwutch pahtusséan? omohkish, kutchessumwish, amaúpattaush kummatcheseonganash, weehqutumauh 8wesuonk Lord.
22.17 Onk n$nih, onk páaon Jerusalem, paántamon ut Temple, nummaúnamánus.
22.18 Kah unau, onk nittinnuk, kenupshash, teanuk nukkodj Jerusalem, newutche matta attumunumóog k8wauwaaúsuonk papaume neen.
22.19 Kah nussip nummanitt8m 8wahteaúunneau, nukkupshagkinnitteap, kah nuttattagkomutteap, nish$noh pasuk ut synagog, nag wanamptunkqueáhpanneg.
22.20 Onk wsqhéonk-Steven k8wauwaéneum sohwutchúog, noh nunneepop, kah n8weetowonap wunnusháonk, n8wadchanumup wuthogk8unash nashteácheg.
22.21 Kah nuttinnuk amaish, newutche kuttann8nsh nôadtit en Gentilsut.
22.22 Kah wunn8taóuh yeu an8wodt yeu kutt8wonk, neit misha[n]t8wáog, n8wáog, amánuk neadtuk wosketomp yeu wutch muttaohket, neuwutche mat wunnegenninno noh wuttin pomantamun.
22.23 Kah mashantowahettit, kah amáauteáog hogk8unash, puppissai anohteáhettit kesukquiug.
22.24 Kitchimmugquomp n8wau, pas8wunaj wonkon8sinut, onk n8wau nat8tomaúunasj nashpeu tattagkomâonk, onk woh wahteaun uttoh waj wattauwatonkqussuwónit.
22.25 Kah tahtagkuppináhettit pemeneahtanash, Paul unnau noqut pasuk8unutche noh neepáut, sun wunnegen tattagkomun wosketomp uttiyeu woh Romanuwet, asquam wôsumôúdt.
22.26 Noqut pasuk8wudt yeu n8tog, wunauncheúnnon kéhchemugquompuh, n8wau, ahque tohenne, newutche yeu wosketomp Romannú8.
22.27 Neit kéchemugquom peyau kah wuttinnuh, usseh, ken kit$Romannu? n8wau nux.
22.28 Neit negonne mugquomp namp8homauoh, nummishôadtéhteam yeu chepaiyeuonk, kah n8wau Paul, qut nutchippe netip.
22.29 Neit teanuk wunnukonóuh neg nat8tomauoncheg, kah negonne mugquomp wabesu, wahteunk yeuoh Romannú8, newutche wutahtagkuppinuh.
22.30 Nanompunk newutche ukkodwahtea[u]un uttoh waj néhheáhettit Jewsog, wutompinne[ô]uh, kah unnau negonne sephausuaenuh, kah wame kan8nuttitcheg, peyunk an[a]quabeh, onk pas8wau Pauloh, onk upponuh anaquabhettit.
23.1 ONk Paul wutahchuwe kukkinneau kan8nuttinutche, n8wau, wosketompaog kah neematog, nunnashpeu pomantam wunnegen metah ut anaquabit God, onk yeu pajeh yeu kesukok.
23.2 Onk negonne nohtompeantog Ananias, unnau weechekompaumoncheg tagkom8k ut wutt8nit.
23.3 Neit Paul wuttinuh, God pish kuttágkomuk, ken wompeteausueekommuk, newutche, ne kutappen k8sumeh neánesit naumatuonk, onk kutusseh tagkomunaj ayeuukkone neanesit naumatuonk?
23.4 Kah neg noh neepautcheg, wuttinóuh, kummaumatcheen negonne wussephausuénumoh God?
23.5 Neit n8wau Paul, neematog matta nuttinnantam8 yeuoh negonne sephausuen newutche wussukwhósu, matta woh kummatchenóh nanaunnont kummissinninnumoh
23.6 Qut Paul wahteunk nequt chippissuog, yeug Sadducésog, kah onkatogig Pharisesog, mishant8wau ut ken8nutimuk, wosketompaog kah neematog, neen Pharise, wunnaumonuh Pharisis: newutche an8ôsuonk, kah wutomohkéonk nuppou, neen nat8tomont yeu kesukok.
23.7 Kah ne an8wadt, neit wáapémo penuánuttúonk ut Sadducésit kah Pharisésit, kah monácheg chippeog.
23.8 Newutche Sadducésog n8waug, matta omohkeonganinno, asuh mat angelsinno, asuh mat nashauanitt8unn8, qut Pharisesog samp8áog neeswe.
23.9 Onk naut waapémo missi mishantowaonk, kah Scribsog ayeuuhkonittue Pharisesittu, neepauog, ahchuwe keket8kaog, n8waog, matta nummiskomauómun matcheseonk yeuoh wosketomp, qut nashaúanit, asa Angel ken8nont, ahque mekônontuh God.
23.10 Onk waapém8uk missi penuanuttuonk, kehchemugquomp wabesit ishkont Paul woh s8kshanâu, unnau wutayeuteomuh, na ong, mukk8kinnuagk, pas8k wohkónn8sinit.
23.11 Nawonk wanónk88k, 8weechekompaumuh, Manit, n8wau, weekontash Paul, newutche neane wauwaôsean ut Jerusalem, ne mos kittinne wauwon ut Rome.
23.12 Kah mohtompog nawhutche Jewsog matchéin wunn8wáog, quoshautuog, kodtantamwog auwakompan8wonk meetsehhettit asuh wuttatammóhettit asquam nansháhettékup Pauloh.
23.13 Kah m8cheke onk yauunchágottog matche wunn8wacheg.
23.14 Onk peyauôunóog negonne sephausuáen, kah nana$anuwaénuh, kah n8waog nummahche wunn8wómun, kodtantamog awakompan8wonk; meetséog asquam na[u]shâógkutup Paul.
23.15 Newutche, kenaau, kah kan8nitteógish ken8n8k kéhchemugquomp, onk woh kuppáudtunkqunnàouh saup, onatuh woh pahke nat8tomuhteaog ne teag papaume yeuoh, onk neenaan, asquam pas8sukunk8og unnushôún.
23.16 Onk Paul ummisseesoh wunnaumónuh n8tog wutaskwhónouh, petutteau wonkonôsinit, wuttínnon Pauloh.
23.17 Neit Paul weehkomau nequtpasuk8unutcheh, kah n8wau, paso[u] yeuoh wusken kehchimugquompaut, newutche wutaunchem8kunkquoh.
23.18 Onk wunnemunoh, uppas8oh kehchemugquompàut, kah n8wau, Paul kobshagkinit, n8weekomuk, nunnanampassumuk kuppaudtaunnunnadt yeuoh wusken, uttiyeuoh aunchem8kunkquean.
23.19 Neit kehchemugquomp wussagkenitchanuh, onk 8weechauoh keemeu, wunnat8tomauoh, ne teaguas ne asean.
23.20 Kah n8wau, Jewsog mahche wunn8wáog, kukkodtúhkannukquog, noh kittin pas8wánat Paul ken8nittuonganit saup. onatuh pahkodt8tomauut.
23.21 Qut ahque [inneh] nag, newutche nag wutaskhonóuh m8cheke onk yauunchagkodtog wosketompaog, nag chadchekéyeue quoshàudtutcheg. Matta woh meetseog kah matta woh wuttattamoôg, asquam na[n]shahettékup, onk yeu$yeu nanashwéog, pahtóog kukquoshomaongan8.
23.22 Neit kehchimumugquomp wuskennuh unnanumau nohnushash, kah ummeechimuhkónuh, howan unnúhkon yeush aseanish.
23.23 Onk weekomau neesuoh noqut pasukk8unutcheh, wuttinuh nanashwunn8k neesitpasuk8og ayeuteacheg woh auog Cesarea; onk nesausuktashinchagodtog wodhorsésumutcheg, onk neesit pasukk88og qunnunktugquash kôunukeg, nahen pahshittipukog.
23.24 Onk quoshaunàog horsesoh wunnaiyeumukqúnnat Paul, onk nanaihhuk, kah monchan8k, paudt8k Felix ketass8t.
23.25 Kah yeu wuttin wussukhomun.
23.26 Claudius Lysias 8wonkomuh wunneetowoh ketass8toh Felixoh.
23.27 Jewsog wuttohqunnóuh yeuh wosketompuh kah ukkodnushóuh, neit nuppas8 ayeuteacheg, kah nuppohquohwhon, n8tamon yeuoh Romaneu8.
23.28 Onk kodwahteaúon toh$wutch petakonàhettit, nuppas8wop ukkinn8nittuónganuóut.
23.29 Wahteaùon uppetakonóuh papaume wuttinnaumatue nat8tommuhteaóngash, qut matta teag wutch petukónau, ut toh woh wôdchinnànut, asuh woh waj kuppishagkinut.
23.30 Onk asumuk, Jewsog wutaskwhonòuh wosketompuh, teanuk nutann8teàmun en kuhhogkadt, onk nuttin pétakonóncheg, ut anaquabean, n8wagk tohwutch petakónóg nahanushash.
23.31 Neit ayeuteaog neanittup, neemunáog Pauloh, onk pas8óog Pauloh, ut Antipatris, nukkonáeu.
23.32 Nanompunk, wunnukkodtumâóuh wodhorsésumunnutche 8weechauóuh, onk nag qushkéog en wonkón8sinut.
23.33 Paáhettit Cesarea, aninnumauôog wussukwhonk ketáss8tuh, o[u]k pas8óog Pauloh anaquabunit.
23.34 Onk ketass8t ogkétog wussukwhonk, wunnat8tamaúoh tunk8tohkin? onk wahtog yeuoh wusscilicia.
23.35 N8wau, paáhettit petukonukqueaneg, neit pish ken8taush: onk n8wau, wadchanu nnaj Herod 8sittum8waukkomukqut.
24.1 KAh mahche napanna tashikquinukok, Ananias negonne sephausuwaen, naáu kah weechau nanánuaénuh, kah wunnont8waénin ussowésu Tertullus, yeuoh mataúnchemowónau Pauluh.
24.2 Kah weehkomut, Tertullus, n8chemataunchemowônont, n8wau, wajeh mishe wunnohteáog nashpe ken, kah ahche wunnéseongash mahche n$nih yeuut wutóhtimóneat negonne naúmanish.
24.3 N8womóasúe attumunumunánonash nagwutteaeu, kah nish$noh ut ahche missugken Felix m8cheke tabuttantumauunog.
24.4 Qut ishkont nussépanak8wam, k8wéhquetumoush kuhkehtinnean ohguhsese wutche kukkitteamonteánutteàonk.
24.5 Newutche yeúoh wosketomp n8wáhheun woskéhhuwaénin, wogkouwehuwaénin k8wutche ut wame Jewsut, wame muttaóhket, kah negonshaénin neg chaúpuhteàcheg Nazarens.
24.6 Yeuoh wonk kodnishketunk Temple, nutohqunóuh, kah nukkod en wussumóun neánussit quaukshit yeuut.
24.7 Qut negonne mugquomp Lysias nukquenittongqun, chekée neemunnumungqueog.
24.8 An8wadt yeug petukohteàenúog peyahettich anaquabean, nat8tomaúodt naghok, mos k8wahteaúnash wame yeush wajeh petukánunogk.
24.9 Kah Jewsog weet8womáhettit n8wáog nennih.
24.10 Neit Paul, ketass8t ánont ket8hkas, wunnamp8hhamaúoh, newutche n8wahteaun k8sittum m8cheke kodtumwae, yeuut wutohtimóneat, m8cheke n8weekontam namp8hamwanshon nuhhog.
24.11 Newutche woh k8wahteaun, webe nont nabineesequinukok nutomp Jerusalem, waussumónat.
24.12 Kah matta namhuk8og et temple howan, asuh matta wogkouunnóun misinninnúog, asuh ut synagog asuh ut otanit.
24.13 Onk matta woh uppóhquttum8unneau newadche pétakoshettit.
24.14 Qut yeu kussámpumúnnun, nenógque en n8waóg ne heresie, nenuttinne wáussumon ummanitt8m8oh n8shog: wánamptamon wame wasukkuhwhósukish et naumatuonganit, kah ut quoshodtumwaenutu.
24.15 Kah nútannóus en Godut, ne wonk wunamptamóhettit, ná pish ut omohkéog napukég, sampweussécheg kah matta sampweusségig.
24.16 Kah yeu nuttéhussen, nagwutteáeu matta n8tamehheuh God, asuh wosketomp, metah wateunkish.
24.17 Neit, m8cheke kodtum8k nuppéomp, nuppaudtop pummenúm8wonganash wutch nutohtimoinneat, kah mag8onganash.
24.18 Neit nawhutch Jewsog wutch Asia, namhukquog páhheog nuhhog ut Temple, matta monácheg, asuh wogkouéonk.
24.19 Nag woh peyáog anaquabean, kah ket8hkáog, wutchippetakonhettit ne teáguas.
24.20 Asa yeug n8wàhettich, naméhteahettit nummatcheséonk neepaéiyon anaquabhettit ken8nittúog.
24.21 Ishkont newutche yeu mishont8wáonk, weechekompómog, nummishant8wamup, newutche wutomohkeongan8 nupp8wog nuppétukónit yeu$yeu kesukok.
24.22 Felix n8tog yeush, pannuppu wahteunk ne nógque in wutontuhsháhtauh, kah [u]8wau, Lysias negonne mugquomp peyaausit, nukkodwahteauun wame kuttinnaiyeuongan8.
24.23 Kah unnau nequt pasuk8unutcheh nánaen Paul nanoúaidg, kah peyaánukqutch weetómpuh, asuh aninnumugqutch neteaguas.
24.24 Kah ompetikquinukkok, Felix paont weechau ummittamwussoh Drusilla, Jewsu8woh, wékomau Paul, onk ukkeihketauoh papáume wunnamptaúun Christ.
24.25 Onk kahk8tomohteadt papaume sampweusséonk kah qusséhteáonk muhhogkámo, kah wussittumóonk peyaúm8ug, Felix nunnukshau, kah wunnamp8hamauoh monchish yeuyeu, tapeneaúmon k8weekomush.
24.26 Onk unnantam Paul woh nuttinnunnumunk teaúguash, onk woh uppohquoshshagkinuh, newutche mochekit nompe 8wehkomuh, kah ukkeket8hkauh.
24.27 Qut ompetak mahche neesekodtúm8k, Portius Festus appu Felix wutannohsuonganit: o[u]k Felix kodtantog wussukketeaheun Jewsog, nukkónau Paul kuppishagkinouh.
25.1 ONK Festus Paont wutohtimóneut, ompache nishikquinukok w8m Cesarea wutch Jerusalem.
25.2 Neit negonne Sephausuaen, kah negonne[a]énúog Jewsog mataunchem[ó]onàog Pauloh, kah nanampásumóuh.
25.3 Kodtantamwog na wuttin weetomukqunnaóut ayeuuhkone Paul, woh 8wekomóuh ut Jerusalem askwhonàhettit ut mayut ukkodnushôuh.
25.4 Qut Festus wunnamp8hamaúoh nahog, Paul pish nanaaihheâu ut Cesarea, onk nagum woh teànuk na$au.
25.5 Kah n8wau, yowutche weechàhettich uttoh tapenúkég, kah petakonahéttich uttohwhuttin matchesein.
25.6 Kah [a]puont piukkukqunnu kah pompomeu, au Cesarea, kah nanompunk, apit 8sittam8onganit, n8wau, Paul pas8wunnaj
25.7 Kah paont, Jewsog paahettit wutch Jerusalem quinnuppekompaúog, 8chippétakonóuh monatash kah maumachúhkish uttoh woh mat pohquttummohetteg.
25.8 Namp8homaúont, matta n8tamehteau asuh Jewse naumatuonk, asuh Temple, asuh Cesar.
25.9 Qut Festus kodwussikketeáheau Jewsoh namp8hamauau, Pauloh kah n8wau, sun woh kutom Jerusalem? naut wussittum8g yeushag ut anaquabeh?
25.10 Neit n8wau Paul, nunnepoh anaquabit wussittumowonk Cesar, uttoh woh adt wussimumuk, matta n8woskheuh Jewsog; kuppapannewahteoun.
25.11 Newutche wuttamhuaenuean, asuh usse an tohwutch woh nushittimuk, matta woh nussekenaumo nuppun qut mátta usseon yeush waj petakoshettit, matta woh howán n8nass8muk8 nag wutche, nukkodtantam n8nass8mukqunat Cesar.
25.12 Neit Festus keket8kaont ken8nittuaenuog, namp8hamauoh? kadtantaman k8nass8mukqunat Cesar pish kutom Cesarut.
25.13 Kah ompetikquinukok ketass8t Agrippa kah Bernice peyauog Cesarea wonkũonat Festus.
25.14 Kah m8chetikquñohteahettit, Festus wuttinnaunchem8kâon ketàss8toh Paul wuttinnaiyeùonk n8wau, na wosketomp Felix wunnukonuh kuppishagkinnuakomukqut.
25.15 Ayon Jerusalem negonne sephausuaenuog kah Jewse nanànuàcheg mataunchem8[ô]naópuh, kodtantamwog n8sumónat yeuoh.
25.16 Namp8hamaúog, matta Romane wutussuwaonk wunass8mon wosketomp en nuppunat, qut negonne ne wajeh petakonit, petakonukqutche mos peyâoh anaquabit, onk noh mos tapinum namp8hwhosuwa[n]shau wuhhogkuh papaume matcheseonk waj petakonahettit.
25.17 Yowutche yeu peahettit, teanuk, nanompunk nutap wussittam8óngane appuonganit, kah nussip wosketomp pas8wunaj.
25.18 Petakonukqutche nepa[i]ittongqut matta 8chippetakonnonaoash neanatammop.
25.19 Qut nawhutch nat8tamúhteonganash papaume nehenwonche ummatchepeantamowongan8, kah papaume nagum Jesus, uttiyeuwont napuki, Paul an8wajeh pomontam.
25.20 Kah newutche matta panuppe n8wàhteauounash yeush nat8tamuhteaonganash, nunnat8tamau uttohwuttin ôn Jerusalem, onk na ut wussittumun yeushog.
25.21 Qut Paule kodtantog 8sumukqunat Augustus, nussim nanaihhinaj, onk woh uss8wunau Cesar.
25.22 Neit Agrippa unnau Festus$ut, nukkodn8tau wosketomp, n8wau saup woh ken8tau.
25.23 Mohtompog, paont Agrippa, kah Bernice nashpeu mishoeonk petutteahettit adtânâémuk, weechau[o]g negonne mugquomp kah negoneàenúog 8tanat Festus an8wodt pas8unaj Paul.
25.24 Kah Festus n8wau, Ketass8t Agrippa, kah kenaau wame yeu apéogish, yeuoh kenâàu wame monacheg Jewsog mataunchem8unóuh, ut Jerusalem kah yeu, mohshant8wahettit, n8waog mat wunnegeninno noh wuttin pomantamunat.
25.25 Qut nâmuhteaúon matta usseen tohwoh waj nushittimuk, kah nagum kodtantam 8sumúkqunat Cesar, pish nutann8n,
25.26 Nagum papaume, matteag ut tohwoh ansukhumaug ketass8t newadche pádtaunog anaquabeóg, kah negonne anaquabean ketass8t Agrippa, nat8tomaúogut, neit woh n8wahteaun tohwoh ansukwhóse.
25.27 Newutche nuttenanetam wussaumeneungquot an8teamun kuppishagkinnuáénuut & matta náhtinoun tohwaj petakonit.
26.1 NEit Agrippa unnau Pauluh, woh kukken8tamwans, neit Paul summágunum wunnutcheg namp8whôsu.
26.2 M8cheke n8weekontam ketass8t Agrippa, newutche woh nunnamp8whós ut anaquabean yeu kesukok, papaume yeush waj petukònukquéanish Jewsog.
26.3 Nahnáunne wahteauon kuppahke wahteauunash wame wuñat8tomuhteaonganash, kah wutúshuaongan88ash Jewsog, newutche kekanampassumush wushkoi n8teh.
26.4 Wame Jewsog wahteauunneau uttoh ánuppomantam wutch n8skénnúunneat uttiyeug weske n8weetateamoog ut Jerusalem
26.5 Negonaeu n8wahúkquog (wauwahettit) n8nepomantamwu Phariseyeu8p, neânehettit sampweasecheg chapiitcheg nenogque anepeantamóg.
26.6 Kah yeuyeu neepoh kah n8sumit newutche nutannóausuonk ut ukquoshaumáonkanit God ayimauomp n8shinnónoh.
26.7 Nabo neese tahshit nutinauatuonganun, nagwutteáe peantamauoun God, kesukodaeu kah nukonáeu, ánnoausuog áhtaúunat yeu quoshaudtuonk, yeu waj nutann8ausúonk, ketass8t Agrippa, Jewsog n8chepetukánukquog.
26.8 Tohwhutch unnàntamóg, matta woh wunnamptamóun, God woh omohkinau nápunnutcheh?
26.9 Nuttenantamup ut nuttahut, nawhonk n8woshetteóh monatash, ayeuuhkone 8wesuonk Jesus wutch Nazareth.
26.10 Kah yeu aséop ut Jerusalem, kah monaog wunneetupanatamwog, nukkupshagkun, átumúnumon menuhkésuonk wutch negonne sephausuáenuut, onk nashit ayeuuhkone nukkinn8nopanneg.
26.11 Kah nagwutteaeu sasámakuhwhóog nish$noh ut Synagogut, kah nutayimauóog matchenon Christ, onk m8che kogkéohkodtaúont, n8woskheoog nághok ut pén88tánát.
26.12 Neit aôôn Damascus negonne sephausuáen anumait menuhkesuonk, kah wussukwhosuo[u]k.
26.13 Puhshaquodt woi ketass8t, nunnaum maiit wequai wutch kesukqut, m8cheke wosum88 onk nepaaz, n8wosumungqun wáenu kah neg wechógquéaneg.
26.14 Kah wame keepshaog óhkekontu, nunn8tam kutt8wonk nukken8nukqun, n8wau, Hebrew unnont8waonganit, Saule Saule tohwhutch woskéheân? siogkod kutogskauon asinnekaúsog.
26.15 Onk nussim, Howan ken Nummanitt8m? onk unn8wau neen Jesus uttôh woh waskheadt.
26.16 Qut omohkish, kah neepaush, newutche kenaihtaash, newutche kutayeush nohtompeantog, kah wauwon yeushog naumonash, kah yeushog náhtinunonish.
26.17 Poquohwhunnon wutch missinninnutu, kah wutch Gentilsehtu yeuyeu kutann8nush naen.
26.18 Wôhshwunnumauónat wuskesukk88ash, quinnúpunnónaôont wutch pokenaóhtu onk yaan wequaaúnt, wutche uppiahquttum8ónganit mattanit, en Godut, onk woh nnag attumunnumwog ahquoantamóadtin ummatcheseonganash, onk ohtaonk kenugke ut nnag waneetupanatogig, nashpeu 8namptauóonk, uttiyeu apetunkqueh.
26.19 Yowutche woi ketass8t Agrippa, matta nuppanneussup mónamansuonk wutch kesukqut.
26.20 Qut negonne nuttinnonâop wodohkutcheg Damascus kah Jerusalem, pannuppu wame ohket Judea, neit Gentilsog, woh aiuskoianatamwog, kah woh quinnupéog en Godaeu, kah woh usséog anakausinneat uttoh wam8ug aiuskoianatam8wonkanit.
26.21 Newutche yeush, nutohqunnukquog Jewsog ut temple, kah nukkodnushukquog.
26.22 Newutche God áninnumúngquéon, nagwutteáeu n8wauwón yeu pàjeh yeu kesukok, k8che papeásékish kah môgagish: unn8won mat onkatogkanish, qut yeush uttoh an8wahettit quoshodtumwaenuog kah Moses nag pish paaúm8ugish.
26.23 Christ woh nupp8, onk woh negonne ompku wutch nuppunat, onk woh nohtinau wequài missinninnuh, onk Gentils.
26.24 Kah yeu an8wodt, Festus mishantowoh kah n8wau, Paule kukkogkei, m8cheke k8nekuthauonk kuttaiyumungqun kogkeon.
26.25 Qut n8wau matta nukkogkeoh ketass8t Festus, qut nuttinnowam, wunnamuhkuteyeue & manunnissue kutt8wonganash.
26.26 Newutche ketass8t 8wahteaúunash yeush, uttíyeu waj weekontamwe n8wai ut anaquabit, newutche nuttenantam, yeush matta adtuhtashinn8ash, newutche yeu matta unnáno kemeu.
26.27 Ketass8t Agrippa k8namptau quoshodtumwaenuog? n8wahteauun k8namptam
26.28 Neit Agrippa unnau Pauluh, Nahén kussohkáh Christannowunneat
26.29 Kah Paule wuttinuh. Nutahchuekodtantam matta webe ken, qut neg wame n8taitcheg yeu kesukok, matta webe nahen, qut pannuppu ogqunneungqusséog nuhhogkad, qut matta yeush tahtágkuppissuongnanash.
26.30 Yeu an8wodt, ketass8t nepau, kah nanaánuaenin, kah Bernice, kah neg weetappemoncheg.
26.31 Onk amaáhettit, keket8kâuttuog, n8waog, yeuwoh wosketomp matta ussu toh woh wadchenan[ì]t, asuh kupshagkinnónat.
26.32 Neit unnau Agrippa Festusoh, Yeuoh woh nanaúayeu, matta kodtantamóg Cesaroh 8sum[n]qunat.
27.1 ONK wân8wáhettit noh wuttin nohhómunnaôónt Italy, áhtuhshauog Pauloh, kah nawhutche onkatogig kopshagkinôsutcheg, Juliusoh nôgwut pasukk88wunutche wutayeuutteaumoh Augustus.
27.2 Kah póséog kuht8nogqut wutch Adramyttum, n8naghómunnan, nukodnohhamúmun nogque Asia, Aristarchus Macedoniánne wutch Thessalonica, n8weechogqun.
27.3 Nanompunk nukkopaúmun Sidon, kah Julius wómónau Paul, wuttinanumuh uhsh keetatteamonganit anwôhsumauunat wuhhoguh.
27.4 Kah nauwodhamog nuttinhamumun Cyprus, newutche panne wuttin.
27.5 Kah quashkodteahhamog kehtoh Cilicia, kah Pamphilia, nuppeyaumun Myra Otan ut Lysia:
27.6 Kah nogqut pasukk88ut na wunnameteauun alexandre kuht8nog, ussisshau Italy, kah ne nupposhukqunnan.
27.7 Kah m8chetikqunne mánunnohhomog, kah matta pâdhám8og Knidus, waban wodtamehtaméhhinog, nuttinhamumun Creet, tátupógkohteaeu Salmon.
27.8 Kah âwakonche pámohkómog, nuppadhamumun ásowesik wunnegen kobpâonk, kiske otanat Lasea.
27.9 M8chetikqunogkok, nânukquok pomohhomun, newutche mahche kesukok matta meetsúmuk, Pauk kodteatimoh.
27.10 Kah wuttinuh[.] Kusseh nuttenanatam pomóhhamóonk woskehhuwóm8 kah m8cheke wannehteaonganu8, matta webe maumachiash kuht8nogqut, qut kuppomantamówonkanun.
27.11 Qut noqutpasukk88wut m8cheke wunnamptauau yeushog an8wadcheh piahquttukig ut kuht8nogqut, kah wôgkuht8nogqunutche, onk yeush an8wóhpash Paul.
27.12 Kah newutche kuhpohhamówonk matta wunnegenninno ut puhp8nussúnnun: monacheg kodtantamwog na8mun wonk: tohwoh áne kohpóhhettit Phenice, kah na pop8nsinneau, ahhut kohpômuk ut Creet, onk sannushin en nópadtinàyeu, kah wutchéksúau.
27.13 Onk n8wog wutch sóannaíeu; natwontamóhettit kodtantamóhetteup, wâuagh[â]mmohettit kiske pomáhhamwog Creet.
27.14 Qut ompetamésik, nawuttit waàbin mishshéhtash, ussowesu Euróclydon.
27.15 Kah kuht8nogqut padchuwâbog, kah n8numum8m8ug nohhen pomushaut, nunnomshómun.
27.16 Onk paùmushaúm8ug kishke ahqued[n]et hettamun Clauda, aúwohkonche nutòhqunnúmumun n8msh8nun.
27.17 Tahshinnummohettit, usséog toh woh aséhettit, kukkepunwog kuht8nog, kah wabesewóntamóhettit pàgwómukquash, n8kakinnumwog, onk nomshâog.
27.18 Onk papámanohhukquehhettit, nanompunk sohwohteáog maúmachiash.
27.19 Onk nashikqunukok, nussóhwohteamun nashpe nunnutchegónunnónut, wame neadtahshuun nauwómuósik kuht8nog.
27.20 Onk matta nauôogkut nepauaz assuh anogqsog m8chetikqunne, onk nummishshittahshinneamumun wame ánoausuonk mahtshunk, noh nuttin pohquohhómunnán.
27.21 Qut m8chetikqunne mat meetséhettit, Paul neepau n8eu, kah n8wau, Kusseh woh k8namptaiimwop, onk matta nohhen wutahham8unat Creet, woh moh k8wanteau8unnanonupash nish wanteauogish.
27.22 Kah yeuyeu kummishhennumw8 weekontam8k, newutche matta wosketomp pish wá[n]nehteaúou uppomantamówonk, webe kuht8nog.
27.23 Newutche wutangelsumoh God yeu wunnepaén, yeu nohhog, Nummánitt8m, kah n8wôussúmog.
27.24 N8wau ahque wabesish Paule, mos kuppás8wudt anaquabit Cesar, kah kusseh God kittinnumunkqunoh wame neadtahshuhkomóg.
27.25 Newutche nuttonkqsog, weekontam8k, newtuche n8namptau God ne pish nnih, neanugk8[ô/ó]p.
27.26 Qut nawhonk kukkuhpémun ut mennohhannit.
27.27 Qut nabo yauquinukok, neánunnohhugquéog ut Adria, nôuttupukok, úkkeht8nogk8og unnantamwog nuppas8sukkomúmun ohke.
27.28 Ukquhtamunneau, onk neesneehchagunaúsu, onk aeese padhamohettit wonk ukquhtamunneau, onk nâbo napanna tashinaúsu.
27.29 Neit wabesehettit misseesunun chippipsqut, tohohpunompsquâog yauoh kenompsquabéoh wutchéhchit, kah kodtantamwog mohtompan.
27.30 Onk ukkeht8nogk8og kodsohhamohhettit wutch kuht8nogqut, ponamohettit mush8n nippekontu, onatuh n8kunit kenunkquabéog, negonnuma yeu.
27.31 Paule ún[u]au noqutpasuk88wunutche, onk ayeuteuh yeug matta appéhetteg kuht8nogqut, matta woh pohquohhamòog.
27.32 Neit matw[â]og pashkissumwog pemunneahtonash wutche mush8nut, onk penushau.
27.33 Onk kesukod pa8m8ug, Paul wunnanompasumoh n$neh wamu metsin, n8wau, Yeu yaunchadtikquinukod matta kummeetseinneau.
27.34 Newutche k8weequetumaunumw8 meetsek, newutche yeu kuppomantamwahukqunneau, newutche matta pasuk kuppuhkukkou penushán8.
27.35 Kah yeu an8wodt, neemunnum petukqunnunk, anaquabhettit wame, kah tabuttantamauau God, kah soqunuk, wunn8che meechin.
27.36 Neit wame s8kussúog, kah nag wonk neemunumwog meechum.
27.37 Kah wame neenawun nutapímmun kuht8nogqut, neese pasuk, nequtta tahshinchag, kah nabo nequtta tohsuog keteahogkôunog.
27.38 Kah wamepwóhettit, nonk8nahtóog kuht8nog, kah unnóhteáog wheatash kehtohhannit.
27.39 Kah mohtompog, matta wahteauog ohke: qut naumwog sepuwus, unnohkomuk, nekodtahtamwéhettit ussisháut kuht8nog, tapenumóhettit ussen.
27.40 Kah tamussúmohettit kenonkquâpeash unnohhamwog kéhtóhhannit, kah ompenumwog kéhkeáhonk, kah ushpunnumwog kehchese sepághunk en wabanit, kah nogque kuhpóhkomuk unnohhamwog.
27.41 Kah ánhammohettit nàmuhk88k kehtoh at waudjishunk., neit misséshin kuht8nog, kah negónum misséshin, kah mata mamonchémunóh, qut wútchehch sukquohhan, wutche menuhkesuongan8 tukk8og
27.42 Kah ayeuteaog ukken8nittuongan8 paguanónat missinóog, ishkont nawhutch kutaúsuwéog, onk woh pohquohhamwog.
27.43 Qut noqutpasuk8wit kodtantog 8wadchan[ò]nat Pauloh, ukkinhamauh ne kodussénit, kah unnan8hteam8, neg woh 8uss8wechég, negonne ukkuttôs8wénaóut, onk woh kuhpéog.
27.44 Kah onkatogig nawhutche pahs8nogqut, kah nawhutche kogkodchukeu kuht8nog, kah n$nih wame poshque kuhpéog.
28.1 KAH pohquóhhamwehhettit, neit 8wahteaúunneau munnoh ussoweetamun Melita.
28.2 Kah barbaráe missinniñúog, matta nunnohtinugk8unnonog peásin womónittúonk newutche n8tahte[á]og, kah nunnóhtinnugqunn[o]nog, newutche miskinnon, kah newutche tohkoi.
28.3 Kah Paul magnunuk wuttúhqunash, kah ponuk n8taut sesekq 8m n8táut, kah ogquóm8oh wunnutchét.
28.4 Kah barbarianaog nauàhettit wohwoskéhuadt ogquom8 wunnutcheganit, unnittuog, matta kâhshe yeuoh nushshehteaen, uttóhkônogqueu uppohquóhhamun wutch kehtahannet, sasamatàhwhuttúonk matta wuttinnánumoh pomantash.
28.5 Qut wuttinnohkonuh wohwoskéhuwánutche n8táut, kah matta 8woskhúkk8woh.
28.6 Ohnch askúhhumwog ummogquésinnéat kah teanuk ukképshónat nupp8; qut sepe askúhhumwúhhettit, kah naumwog matta 8woskhúk8woh, neit pénue unnantamwog kah n8waog yeuoh Manit.
28.7 Ne ohkeit wutohtuonganú8 neh adt pióhquttuk munuóhhanit, ussowésu Publius nutáttumunukqun, kah nukkóueáhúkqun nishshúkesukquáe, womónittueáe.
28.8 Kah n$nih, 8shoh Publius seépsin mahchinau kussinohshau, kah sâdch8wushau msquéheonk, Paule uppétukaúoh, peantam, kah upponamaúoh wunnutchegash, kah wunneetskéheuh.
28.9 Yeu mahche n$nag, onkatogig mahchinácheg ne munnahhannit, peyaog kah neetskéheáog.
28.10 Kah nukquttiánumukqunónog m8cheke$in, kah amaéog, n8weasséhhukqunnónog ne$an quenàhukquéog.
28.11 Kah máhtshàhettit nishúog nepâuzaog nummonchemun kuht8nogque Alexandria, ne pâp8nshik ne munnáhhannit, ukkukinneasúonk Castor kah Pollux.
28.12 Kah kôpasshôog ut Syracuse, nishikqunuhkónan.
28.13 Kah newutche nukquinnupushaúmun, kah nuppeyaumun Rhégium, kah mahche nequttukqunukok, sòanishin, kah nanompunk nuppeyaúmun Puteoli.
28.14 Ne namhéonan neemattinnónog, kah nukkodtantamungqunnónog, ne appin nesaúsuk tahshikquinnu, neit nutaûmun nogque Rome.
28.15 Kah na wutch, neemattinnónog n8tamwêhhettit nuhhogkanónash: peyaog nunnogskunkqunnonog unn8hqueu Apij forum kah nishwinash ahhut att[ôá]mukish: Paul náh nauont, tabuttantamaúau manitt8h, kah wutt8ánatam.
28.16 Kah paôog Rome, noqutpasukk8[wit]aninnumauau missinoh askuhwhôsue mugquompoh: qut nanumáog Pauloh nussininitch, pasuk ayeuteaen wunànawehheuh.
28.17 Kah n$nih, mahche nishikquinogok, Paule môeu wehkomau kehtauwae Jewsoh, kah moièhettit, wuttinuh, wosketompàog & neematog, matta tôh nutússu missinninnutu, asuh wuttinnaiyeuongan88ash n8shunnónog, ohnch nuppónukquog missinnainneat, wutch Jerusalem, wunnutchéganuóont Romansog.
28.18 Nag nat8tomungquean, nukkodmoncheáhukquog, newutche matta nutussu woh wutch nupúmuk.
28.19 Qut Jewsog quóhtutteahettit, nutchekéenéhtaun wehquetúmauon Cesar, matta newutche nukkod uspunnáon ut neetatteamunganog.
28.20 Yeu w[a]j[e]h weehkomúnog, kenaúunnunàoont, kah kukkinn8nnúnnúoont newutche, wutch wuttànno-aúsuonk Israel, yeu nutahtagkupsin sasasàgkinnittúm8ug.
28.21 Kah wuttinóuh, asquam nuppaj attumunnum8unnan wussukwhongash wutch Judea, papaume ken, asa matta weemattumóog paoncheg, k8woské nukk8og.
28.22 Qut nukkodtantamumum ken8tauunnànonut, uttôh unnànatàman: newutche yeug chippéyaiog, n8wahteaúunnan, nish$noh ut matchewuttittamúnneau.
28.23 Kah kohkenúmauáhettit kesukod, monáog uppéyáonóu ne káit, neh kohk8tomauoncheh, kah wauwaóntamáuont wuttahs8tamoonk God, wunnupweeshonoh papaume Jewsus, nashpe 8naúmatuonk Moses kah nashpe nagonne missohhamwáenúog, wutch nompoàe pajeh wunnonkquáe.
28.24 Kah nawhutch wúnnamptâmwog ne an8wamuk, kah nawhutch mat wunnamptam8og.
28.25 Kah matta wân8wáhetteg, moncheog mahche nequt ánukk8adt Paule, sampwe n8wau nashauanit, nashpe negonne missohhamwaen Isaias, ut n8shunnónut.
28.26 N8wau, ûsh yeu missinninnúut, kah n8wash, n8tamóg ken8tamw8, qut matta woh k8wohtamómw8, naumóg kenaumw8 qut matta woh k8wahteauunneau.
28.27 newutche wuttáhhou yeug missinninnúog wunnogk8m8, kah wuttaúogg8ash kuppissa[o]g, kah wuskesukk8ash s8pwòhtaash, ishkont wussamp8og wuskesuk8wóont, kah n8tumwog wutch wuttauog8ash, kah w[á]htamwog ut wuttahh8wóont, kah woh quinnuppekompaùog, kah woh neetskéheóog.
28.28 Newutche wahteaú8k 8wadchánuwâonk God, wutan8tamun Gentilsut, kah nag wunn8tâmunneau.
28.29 Kah yeush an8wadt kutt8wongash, Jewsog amaéog, kah mishe ken8nittúog.
28.30 Kah Paul ne 8wékin neese kodtumwáe weetu nehenwonche nágóhkunk, kah attumuneau wáme neh paógqutche.
28.31 Kuhk8tomuhkon wuttahs8tamóonk God, kah kuhk8tomúhteau yeush wajeh ayeúugish Lord Jesus Christ, nashpe wame menuhkesuonk, matta howan ukqueihti[n]uh.
