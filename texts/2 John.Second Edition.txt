1.1 ELder en pepenauit Lady, kah wunnechanoh neg womonogig adt wunnamuhkuteyeuuk, kah matta webe nen, qut wame wonk neg wahteungig wunnamuhkuteyeuuk.
1.2 Wutche wunnamuhkuteyeuuk ne apehtunkqueog, kah pish k8wetomukqunan micheme.
1.3 Kitteamonteanittuonk apehtunk8k monaneteaonk, kah wunohteaonk, wutch Godut Wut8shinneat, kah wutch Lᴏʀᴅ Jesus Christut Wunnaumonuh Wut8shimau ut wunnamuhkuteyeuuk, kah womonittuonganit.
1.4 Nummishe muskouatamup, namheog nawhutch kummukiyeumwóog pomushahettit wunnamuhkuteyeuuk, neyane attumunumog ann8team8onk wutch Wut8shinneat.
1.5 Kah eyeu k8wehquetumoush sonkqsk, matta onatuh wosukkuhhumauun wuske naumatuonk: qut ne ahtauog nô waj kutchissik, k8woâmonittuonganun.
1.6 Kah yeu womonittuonk, kutásukómunnanónut wutan8team8ongash, yeu ann8team88onk neyane n8tamóg nô waj kutchissik, ne woh kuppomushaontamunnaóut
1.7 Newutche monaog as8kekodteamoenuog petutteaog muttaohket, matta samp8og Jesus Christ peyau weyausut, yeuoh as8kekodteamoen, kah noh AnteChrist.
1.8 Nanauwehuk kuhhogkaòg, matta k8wanteoúunnanónut, yeush aseagish, qut woh kutattumunumunnanónut pashanonkquatunk.
1.9 Howan panneseit, kah matta apegk kuhk8tomuhteaonganit Christ, matta wadchanóou Goduh: noh apit ukkuhk8tomuhteaonganit Christ, noh naneeswe wadchanau Wut8shinneuh, kah Wunnaumonainneuh.
1.10 Howaneg peyaónukqueog, kah yeu matta paudtáahetteg kuhk8tomuhteaonk ahque attumunók en kekuóut, asuh unnók Wunnanumukqush Gᴏᴅ.
1.11 Newutche noh anont, Gᴏᴅ wunnanumukqush nuhwuttinnum noh ummatcheseongash.
1.12 Monatash woh k8sukguhhumáuush, matta nukkodsokhamm8 nashpe paper kah ink, qut nuttannoóus kuppeyaonunnaóut, kah kukken8nittinneanonut, onk woh k8weekontam8onganun pahshane nnih.
1.13 Wunnechanoh pepenauut kummissis k8wonkomukquog. Amen.
