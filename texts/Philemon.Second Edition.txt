1.1 Paul kobshagkinumadche Jesus Christ, kah Timotheus neemattin, en Philemon m8cheke womonogkut, kah weetanakausuenúin.
1.2 Kah en womonogkut Apphia, kah Archippus neetayeuhteaénin, kah en moeuwehkomonganit ut kekit.
1.3 Kitteamonteanitteaonk appehtunk8k, kah wunohteaonk wutch Godut N8shinnónut, kah Lord Jesus Christ.
1.4 Nuttabuttantamau num$Manitt8m nagwutteae masawhunon ut nuppeantam8onganit.
1.5 N8tamon k8womonitteaonk kah k8namptam8onk, ne ahtauan nogque ut Lord Jesus, kah nogque in wame wunnetupanatogig.
1.6 Onk nanwe k8namptamónganun woh menuhki nashpe nussamp8aonganun nish$noh wanéguk ne apehtunkqueog ut Christ Jesus$ut.
1.7 Newutche nummishe wekontamumun, kah nuttaphetteamun, ut k8womonitteaonganit, newutche wunnogkussuoash wanetupanatogig tappehteauunash nashpe ken, neemat.
1.8 Newutche, tokonogque woh numm8cheke tapeneamun ut Christut, kuttinunnat ne tapeneunkquok.
1.9 Qut wutche womonittuonk, ayn wutch nanompássimun, nen neániye Paule kutchise, kah yeuyeu wonk kobshagkinumadche Jesus Christ.
1.10 K8wehquetumoush wutch nunnaumon Onesimus, noh wunnaumonie ut nukkenneepissinneat.
1.11 Noh negonae mo matta wutchayeuonganu wutche ken, qut yeuyeu wutchayeuonganú8 wutche ken kah nen.
1.12 Noh wonk an8nog, newutche attumin, noh wutch nehenwonche nunnogkussit.
1.13 Noh kod weetomog, woh nutanakausuwanshhikup ut wunaunchem8kae kuppishagkinnetuonganit.
1.14 Qut matta weet8woméean matta toh nutusseuh, onk ne k8nenehuwaonk matta woh kutchetimunn8un, qut wekontamwae.
1.15 Newutche paguodche ne waj amáit ogguhsese, woh micheme kutattumunnónat.
1.16 Matta yeuyeu neyane wuttinneumun, qut ánue onk wuttinneumun, 8weemattin womónit, nahnau[n]ne wutche nen, qut uttoh en m8cheke wutche ken, naneeswe ut weyausut, kah ut Lordut.
1.17 Newutche ogquanuméen weeche nohwuttinnum8mun, en attumin neyane nen.
1.18 Matchenehikqueas, asuh toh unnontukquohwhodt, ne ponsh nuttinnontukquawhutteaonganit.
1.19 Nen Paul n8sukkuhhumun wutch nehenwonche nunnutcheganit, pish kuppayumòush, tôkonogque mat kuttinnonn8un, ken8nummontukquohwhush nehenwonche ken, nano,
1.20 Nux nemat, wekontamutti wutche ken ut Lordut, tuphitteaush nunnogkus ut Lordut.
1.21 Menuhke annoósean ut ken8swetam8onganit, k8sukkuhhamoush, wahteauon, pish kumm8che wonk ussem onk ne an8wi.
1.22 Qut nano quoshauwehtamah nen wonk toh woh káee, newutche n8namptam, nashpe kuppeantam8ongash, nen pish kittinnumonteamw8 nuhhog.
1.23 Yeug k8wonkomukquog Epaphràs, neechekuppishagki[k]nuen ut Christ Jesus$ut
1.24 Marcus, Aristarchus, Demas Lukas, neetanakausuenúog.
1.25 Ukkitteamonteanitteaonk nul$Lordumun Jesus Christ kenashauongan8ash weetótaj. Amen.
Epilogue
