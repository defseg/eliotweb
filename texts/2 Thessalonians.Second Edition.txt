1.1 Paul, kah Silvanus, kah Timotheus, en Thessalonianse moeuwehkomonganit, en Godut N8shunnónut, & Lord Jesus Christ.
1.2 Wunnetupanatamóonk apehtunk8k, kah wunohteaonk wutch Godut n8shunnónut, kah Lord Jesus Christ.
1.3 M8hche nagwutteae nuttabuttantamauómun God wutche kenaau nematinnonog, neyane tapeneunkquok, newutche k8namptam8ongan8 mishégen, kah k8womonittuongan8 wame kenaau m[i]shehteauun.
1.4 Nemehkuh nenawun n8woween8omun newutche kenaau, ut ummoeuwehkomonganehtu God, newutche kummanehteam8ongan8 kah k8namptamongan8, ut wame [k]8wohskhetteaonganit, kah k8tomehpunnaongan88ash, nish chequnehtamógish.
1.5 Ne wahteau wahuwae ukkuhkinneasuonk wussampwe wussittumóonk God, onk woh kuttape ogkemutteamw8 wutass8tam8onganit God, newaje wonk chequnehtamóg.
1.6 Newutche ne sampweusseonk ut Godut onkquttauónat wuttamehpunáonk, nag wadtaméhukqueógig.
1.7 Kah kenaau wadtamehetteaógish, anwôsinóonk weeche nenawun, Lord Jesus nogqussit wutch kesukqut, weeche ummishe Angelsumoh.
1.8 Kussinnáut n8teau, wutann8tauônat nah mat wahéonegeh Goduh, kah mat noswetam8negeh 8naunchem8kaonk nul-Lordumun Jesus Christ.
1.9 Neg pish sasamatahwhutcheg nashpe machemohtag awakompanáonk, wutch anaquabit God, kah wutch wussohsumóe menuhkesuonganit.
1.10 Peyont wussohsumm8wóunónat [u]t 8neetupanatam8mut, kah monchanatam8unónat ut wame neg wanamptogig (newutche n8wauwaonganun kenugke kenaau wunnamptamunah) ut ne kesukok.
1.11 Newutche wonk nagwutteáe kuppeantamwanshinumun, num-Manitt8mun woh kutogquanumukkou tapenumuk yeu 8wehkómmuwaonk, kah pakodcheussen wame 8ne tapeneaum8e wunnet8onk, kah wunnamptam8e anakausuonk nashpe menuhkesuonk.
1.12 Ne 8wesuonk nul Lordumun Jesus Christ woh sohsum8m8 ut kuhhogkaóut, kah kenaau ut nagum, neaunag ukkitteamonteaniteaonk kum-Manitt8mun, kah Lord Jesus Christ.
2.1 Onk kenanompassumunumun nemattinnónog, nashpe uppeyaonk nul Lordumun Jesus Christ, kah nashpe kummoeonganun en wuhhogkat.
2.2 Ahque teanuk nunnukshonch kuttenantamoonk, asuh wuttamanatamunach, asuh nashpe nashauanit, asuh nashpe wuttinn8wáonk, asuh nashpe wussukwhonk, neyane wutche nenawun, neane ukkesukodum Christ paswoht[e]au.
2.3 Howan as8kekomuk8hteóg uttoh ut, newutche matta ne kesukok pish peyaumun8 kuttumma pogketam8ong[a]nuuk negonne kah noh mat[c]heseae wosketomp wahikqussu[,] p[a]guanittue [w]unnaumoniin.
2.4 Chekeushóno[n]t kah ánue tohshinont wuhhogkuh wame neh wehkomonche God, asuh waussumonch[e]g, nemehkuh onatuh God apit wuttempleumut God, nahtitteadt wuhhogkuh noh God.
2.5 Sun matta kummehqontam8mw8 ashpame wetomunóg yeush kuttinnunnaópash?
2.6 Kah eyeu k8wahteomw8 teaguas wadtaméhikquit, woh 8wahshónat ut wutahquompiyeumut.
2.7 Newutche siogok matcheseonk mahche anakausum8, webe noh yeuyeu wadtaméhit, pish wuttamhuau nô pajeh amaunonat.
2.8 Neit noh matchetowaen pish wahikqussu, neh pish Lord ummahtshano nashpe wunnashauonk wutch wutt8nit, kah pish uppaguanuh nashpe wussohsumóe uppeyaonk.
2.9 Nagum noh uppeyaonk neyánag wutanakausuonk Satan, nashpe wame menuhkesuonk, kak kuhkinneasuongash, kah pann8we monchanatam8ongash.
2.10 Kah nashpe wame as8kekodteamoe pan[nes]eongash, ut nag paguanitcheg, newutche matta attumunum8og womantamunat wun[na]muhkut[ey]euuk onk woh wadchanónat.
2.11 Kah newutche yeu, God pish nah wutann8nuh en menuhke pann8wohtam8onganit, woh wunnamptamunnaout pan8waonk.
2.12 Nag woh wame micheme wutawakompunnonaóont, neg matta wanamptam8gig wanamuhkuteyeuuk, qut weekontogig, matsampweusseonganit.
2.13 Qut mos m8hche nagwutteae nuttabuttantamauonan God newutche kenaau nemattinónog, womonukqueog Lord, newutche God wutch waj kutchissik kuppepenunkou en wadchanittuonganit nashpe 8netupanatamwahuwaonk Nashauanit, kah k8namptam8onk wunnamuhkuteyeuuk.
2.14 Ne adt wehkomukqueog nashpe n8naunchem8konaganun, attummunumunnat wussohsumóonk Lord Jesus Christ.
2.15 Newutche nemattinnónog, menehtékompau8k kah menuhkenum8k kuhk8tomuhteaongash nish kohk8tomonteaógkupash, asuh nashpe kutt8onk, asuh n8sukkuhwhonganunnónut.
2.16 Neit, nagum nul Lordumun Jesus Christ kah God N8shun, noh womonukqueog, kah áninnumungqueog machemohtag wekontamóonk, kah wunne annoósuonk nashpe kitteamonteanittuonk.
2.17 Wekontamwatauutch kuttahh8wóash, kah me[n]ehkhik8k ut nishnoh kutt8wonganit, kah anakausuonganit.
3.1 Ma[u]ma[ch]ish nemattinnonog peantamwanshinnean, wuttinn8waonk God woh nanoushaum8, kah woh sohsum8m8 neyane kenugke kenaau.
3.2 Onk woh nuppohquohwhunnitteamun wutch mat nahheoncheégig, kah matchetoen£og, newutche wame wosketompaog matta wunnamptamóog.
3.3 Qut Lord paubuhtanumukqussu, noh manuhkehikqueog, kah wadchanukqueóg wutch matchitut.
3.4 Kah nummenuhke annoósimun ut Lordut papaume kenaau, woh na neeswe kutussenaóash, kah pish wonk kutussenaóash nish an8nunógish.
3.5 Kah Lord samp8wuttauutch kuttahh8oash en womononat God, kah en manunne paheonat Christ.
3.6 Kah kutann8numun neemattinnonog ut 8wesuonganit nul-Lordumun Jesus Christ woh kutamohkauonanout nishnoh 8wemattin noh nanwiyeue pamushadt, kah matta neyane kuhk8tomuhteaonk ne attumunumungqueog.
3.7 Newutche kenaau k8wahteomw8 ut toh woh an [a]suhkiyeog, newutche matta nanweniyeu[mumun] (kenugke kenaau.)
3.8 Asuh matta nummeech8mun howan uppetukqunnunk, ne toh ut, qut anakausue kah menuhkinneteae kutanakausimun nukonaeu kah kesukódaeu, woh mat nutôadtéhteahounan howan kenaau.
3.9 Matta newutche mat nutahtau8unan menuhkesuonk, qut nutáimunnanónut kutus[h]enn8wonganun kutasukiinneanónut.
3.10 Newutche wetomunog, yeu kuttinne ann8nunan, matta howan anakausegk, meetsehkitch.
3.11 Newutche n8tamumun náwutche kenugke kenaau nanwiweseog matta anakauseog, qut n8numimauog.
3.12 Eyeu nuttann8nóunonog neyaniitcheg kah n8wehquetumauóunónog nashpe nul-Lordumun Jesus Christ, wunohteae anakaushettich kah mechhettich nehenwonche uppetukqunnungan8.
3.13 Qut kenaau nematinnônog ahque sauunnum8k wunneseonk.
3.14 Howan mat nosweetam8g nuttinn8waonganun nashpe yeu wussukwhonk, kuhkinneasegk noh wosketomp, kah wetomuhteok, onk woh akodchu.
3.15 Qut ahque ogquanumok matwáut, qut aushkom8k neyane weemattinneat.
3.16 Onk nagum wunohteae Lord nagwutteaeu aninnumungk8k wunnohteaonk nishnoh ut, Lord wetomuk8k wame.
3.17 Oowonkummuwaonk Paule, nashpe nehenwonche nunnutcheg, ne kuhkinneasuonk wutche nishnoh wussukwhonk: ne nuttinsukhuman.
3.18 Ukkitteamonteanitteaonk nul-Lordumun Jesus Christ wetomuk8k wame. Amen.
Epilogue
