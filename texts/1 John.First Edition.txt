1.1 NE ohtagkup wutch weske kutchissik ne n8tamogkup, ne naumogkup, wutch kuskesukquonónut, ne monineamugkup, kah mamussinnumagkup ut kenutcheganunonut, papaume pomantamoe wuttinnowaonk.
1.2 Newutche pomantamóonk mo wahteauwahuwon, kah nunnaumunnanonup, kah n8wauwomun, kah kenahtinunnunan, ne micheme pomantamóonk ne weetomukup wut8shimau, kah mo k8wahteauwahetteanan.
1.3 Ne naumagkup kah n8tamagkuup k8wahteauwáhenunan, onk kenaau wonk woh k8weeche moappúmimun, kah wunnamuhkut n8weeche moappútuonganun weeche wut8shin, kah wunnaumonuh Jesus Christ.
1.4 Kah yeush k8sukkuhhumauununánonash k8wekontam8ongan8 woh numwohtaut.
1.5 Neit yeu nehtamóonk, ne n8tamauogkut, kah k8wahteauwahununan, noh God wequai, kah ut nagum wanne pohkenano.
1.6 Tohneit n8waog noh n8weechemoayeumoun, kah pomushaog pohkenaiyeuut, nuppann8wonan, káh matta nutussúmun wunnamuhkuteyeu8uk.
1.7 Qut pomusháog wequaiyeuut, neyane noh appit wequaiyeuut, n8weeche moayeutimun, kah 8sqheonk Jesus Christ wunnaumonuh, kuppahkhikqunan wutch wame matcheseonganit.
1.8 N8waog matta n8matcheseonganéumun, nutas8kekomómun nuhhogkanónog, kah wunnamuhkuteyeu8uk matta nutappehtunk8mun. 
1.9 Samp8aog nummatcheseonganunonash, noh pabuhtanumukqussu, kah sampweussu kutahquoantamunkqunnanónut kummatcheseonganunonash, kah kuppahkhukqunnanonut wutch wame panneseonganit.
1.10 N8waog matta nummatcheseumun, kuppann8waenéuhéoun, kah wuttinn8waonk matta kutapehtunk8unan.
2.1 NUmmukkiésumog, yeush k8sukkuhhumauununaóash; matta kûmmatcheseunnaòut, kah howan matcheseit, nukken8tamwanshitteamun weeche wut8shimau Jesus Christ sampweusseaen.
2.2 Kah noh wunnohteayeuaenin wutch kummatcheseonganunonash, kah matta webe kuttaihénonash, qut wonk wutch ummatcheseongash mámusse muttaok.
2.3 Kah ne$nashpe n8wáhteomun noh n8wáheon, nánauwehteáuógkut wuttinn8wáongash.
2.4 Noh án8wadt, noh n8n8wáheh, kah matta nánauwehteáuunk wutann8teám8ongash, noh pann8wáenin, kah wunnamuhkuteyéu8 mattá wutappehtauoh.
2.5 Qut howán nánauwehteáuont wuttinn8waonk, ut wuhhogkát wunnámuhkut, womonáonk God pannuppeteáuun, ne$nashpe n8wáhteomun nutappehtauòun.
2.6 Noh ân8wadt, nutápehtau, noh woh ne wuttin pomushon neyáne pomushánit.
2.7 Neematog wanne n8sukkuhhum8h wuske naumátuonk, qut nukkóne naumátuonk, ne ahtunkup wutch kutchissik: nukkóne án8teám8onk, ne wuttinn8wàonk ne n8tamóg waj kutchissik.
2.8 Wonk, wuske naumátuonk k8sukkuhhumáuonumw8, ne wunnumuhkutéyeuuk ut wuhhogkát kah ut kuhhogkáóut, newutche pohkenái paumsheau, kah wunnámuhkut wequái yeuyeu wóhsum8m8
2.9 Noh án8wadt, nen nutap wequáiyeuut, kah sekeneauont wematoh, noh appu pohkenahtu nô pajeh yeuyeu
2.10 Noh womonont weematoh, appu wequáiyeuut, kah mattá wunuhkomóonk togkussittassununat ut wuhhogkát.
2.11 Qut noh sekeneáuont weematoh, appu pohkenahtu, kah pomushau pohkenahtu, & matta wáhteauou uttoh áont, newutche pohkenni pogkennumwehteom8 wuskesukquash.
2.12 K8sukkuhhumauonumw8 mukkiesog, newutche kummatcheseongánoash kutahquoantamonteam8, newutche 8wesuonk.
2.13 K8sukkuhhumauonumw8 wut8shinneunk, newutche k8waheau, wutch waj kutchissik, k8sukkuhhumauonumw8 wuskenuog, newutche kussohkauómw8 matchetuk, k8sukkuhhumauonumw8 mukkiesog, newutche k8waheomw8 wut8shimau.
2.14 K8sukkuhhumauonumw8 wut8shinneunk, newutche k8waheau noh waj kutchissik, k8sukkuhhumauonumw8 wuskenuog, newutche kummenuhkesimw8, kah wuttinn8wáonk God kutapehtunkumw8, kah kussohkauómw8 machetuk.
2.15 Ahque womantam8k muttaok, asuh nish ohtagish muttaohkit, howan womantog muttaohke, 8womoausuonk wut8shimau matta appehtunk8.
2.16 Newutche wame ne ohtag muttaohket, weyause matchekodtantamóonk, muskesukque matchekodtantamôonk, kah pittuanumóe pomantamóonk, matta wutchaiinn8h wut8shinneat, qut wutcháyeu muttaohket.
2.17 Kah muttaok mahtsheau kah ummatchekodtantam8ongash, qut noh asit wuttenantam8onk God, michemappu.
2.18 Mukkiesog, ne maumachish ahquompi, kah neyane n8tamóg, Antechrist pish peyau, yeuyeu monaóg Antechristsog, ne$nashpe wahteauog nish maumachish ahquompiyeuash.
2.19 Nag nussohwehtunkqunnonog, qut matta wutchieog nuhhogkánonut, newutche wutchaihettit nuhhogkanonut; wunnamuhkut woh nagwutteae n8wetómukqunnónog: qut nag sohhamwog wahteauwahuwónat nag matta wame wutchieog nuhhogkanónut.
2.20 Qut kutahtomw8 sussequnnittuonk wutch waneetupantamweyeuut, & k8wahteomw8 wame teanteaquasinish.
2.21 Matta k8sukkuhhumauonumw8, newutche matta k8wahteo8unean wunnamuhkutéyeuuk, qut newutche kummahche wahteauunneau, kah wanne pann8waonganinn8 wutchayeum8ut wunnamuhkuteyeuuk.
2.22 Howan pann8waen, qut noh pann8wohtog noh Jesus Christeu8? noh Antechrist pann8wohtauont wut8shinneuh kah wunnaumoniinneuh.
2.23 Howan pann8wohtauont wunnaumoniinneuh, noh matta wut8sheinneuh.
2.24 Newutche ne appehtunk8k ne n8tamog nô waj kutchissik, ne n8tamog nô waj kutchissik appehtunkqueóg, kenaau pish wonk kenágwutteapmw8 wunnaumoniinneát, kah wut8shinneát.
2.25 Kah yeu quoshauwaonk ne quoshómukqueog, micheme pomantamóonk.
2.26 Yeush kummahche wussukhumanunáóash papaume nag pannes8unukqueógig.
2.27 Qut sussequnnittuonk ne attumunumáuóg, kutappetunkquneau, kah matta kukquenauhikk8mw8 howan kukkuhk8tomunkqunaóut, qut neyane nenan susséqunittuonk kukkuhk8tomunkquneau wame, kâh ne wunnamuhkuteyeu8, kah matta pann8waonganunn8, kah neyane kuhk8tomonteaog, noh pish kutapehtauau.
2.28 Kah yeuyeu mukkiesog apehtók, onk noh nogqussit, woh nummenuhkannoósimun, káh matta nutakodchumun ut anaquabit uppeyonat.
2.29 Wahteauog noh sampweseaen, k8wahteomw8, nishnoh pasuk noh sampweasit neh wutchetuoh wuhhogkat.
3.1 NAum8k chaugue womonittuonk ne wut8shimâu ponumunkqueog, kuttéhennitteánanonut wunnaumonuh God, newajeh muttaohke matta wahik8og, newutche matta 8wáheouh.
3.2 Womonogig, yeuyeu neenawun wunnaumonuh God, kah asquam nogquodtinno, toh pish ániyeog, qut n8wahteomun, noh nogqussit, pish neyaneunkqussinnean, newutche pish nunnauóun neanussit.
3.3 Kah nish$noh wosketomp yeu ohtunk annoósuonk ut wuhhogkat, pahkheau wuhhogkuh, neyane noh pahkésit.
3.4 Howan matcheseit, noh wonk pannenehteau naumatuongash: newutche matcheseonk ne panneneheaonk naumatuonk.
3.5 Kah k8wahteomw8, noh mo wahteauwahuau wutamaunumunat kummatcheseonganunonash, kah ut wuhhogkat matta matcheseonganunn8. 
3.6 Howan neh apehtauont, matta matcheseu: howan matcheseit, matta wunnauuh, asuh 8waheuh.
3.7 Mukkiesog, howan as8kekomuk8hteogk, noh sampweasit, noh sampweusseaenu8, neyane noh sampweusseaenuut.
3.8 Noh matcheseit noh wutcháyeu mattannitt8ut, newutche mattannit matcheseu nô waj kutchissik, yeu wajeh wunnaumonuh wosketomp nogqusseup, onk woh uppagwatauunat wutanakausuongash mattannit.
3.9 Howan wadchegit Godut, matta matcheseonk usseu, newutche 8skannem nagwappehtunk, kah matta woh matcheseu, newutche noh neetu ut Godut.
3.10 Yeuut wunnaumonuh God wahteauwahèoneau, kah wunnaumonuh mattannit, howan matta asek sampweusseonk noh matta wutcháyeu Godut, asuh noh matta womonog weematoh.
3.11 Newutche yeu an8team8onk ken8tamunnaop waj kutchissik, k8wawomonnittinnanonut.
3.12 Matta netatuppe Cain, noh wutchiyeu noh matchetuk, kah nushau wematoh, kah toh wajeh nushont? newutche nehenwonche wutanakausuongash matchitásh, kah wematoh sampweusseonganú8ash.
3.13 Ahque monchanatam8k neematog, muttaohke sekeneunkqueog.
3.14 N8wahteomun nupaumukomumun nupp8onk, en pomantam8onganit, newutche n8womonomun weemattinneunk: noh matta womonunk wematoh appu nupp8onganit.
3.15 Howan sekenauont weematoh, noh nushehteaenin, kah k8wahteomw8, wanne nushehteaenin, ahtoou micheme pomantamoonk wutappetunkqunat.
3.16 Yeu waj wahteauog 8womoausuonk God, newutche kupponumwanshikqun uppomantamóonk, kah woh kuppónamumun kuppomantam8onganun wutche wemattinneunk.
3.17 Qut howan ahtunk yeu muttaohkée maumachiash, kah nauont wematoh quenauhikquoh, kah kuppohhamauont kitteamonteanitteae wunnogkus, uttoh wuttinne appehtunkqun 8womausuonk God?
3.18 Nummukkiesumog ahque webe womonittitteuh ut kutt8wonganit, asuh meenannuut, qut usseonganit, kah adt wunnamuhkuteyeuuk.
3.19 Kah ne$nashpe wahteauog n8chiimun wunnumuhkuteyeuuk, kah pish nuppahkontamumun ut nuttahhunonut anaquabit.
3.20 Newutche nuttahhunnónash wussumukqueog, God ánue missugken onk nish nuttahhunnónash, kah wáhteau wame teanteagwassinish.
3.21 Womonogig, kuttahhunnonash matta wussumuk8og, neit nuppahkontamumun nogque en Godut.
3.22 Kah uttoh áne wehquetumog, nutattumunumauónan, newutche nanauwehteomun wutann8hteamowonk, kah yeush nutussenanonash wasukkitteahikqutche ut anaquabit.
3.23 Kah yeu wutann8team8onk woh k8namptamunnanonut 8wesuonk wunnaumonuh Jesus Christoh, kah k8wôamonittinneanónut neyan ann8nukqueog.
3.24 Kah noh nanawehteaúont wutann8teamowongash, 8weetomuh, kah nagum onk 8wetomuh: káh yeu waj wahteauog k8weetòmuk8wonganun, nashpe nashauanitto ne ánumungqueageh.
4.1 Womonogig, ahque wunnamptok nishnoh nashauanit, qut qutcheheuk nashauanittowog, toh wuttinne wutchaiinneau Godut, newutche monaog pann8wae quoshodtumwaenuog sohhamwog en muttaohket.
4.2 Yeu$wutch waheuk wunnashauanitt8moh God, nish$noh nashauanit samp8adt Jesus Christ peyau ut weyausut, noh wutcheiyeu Godut.
4.3 Kah nish$noh nashauanit matta samp8og Jesus Christ peyop ut weyausut noh matta wutchaiyeu Godut, kah yeuoh wunnashauanitt8moh AnteChrist, noh n8tamogkup, noh pish peyau, kah yeuyeu mahche appu muttaohket.
4.4 Kenaau k8chiimw8 Godut, mukkiésog, kah nag kussohkauoôog, newutche noh apehtunkqueog ànue missugken, onk noh apit muttaohket.
4.5 Nag wutchaiyeuog muttaohket, newajeh keket8hkontammohettit muttaok, kah muttaok wunn8tauouh.
4.6 Nenawun n8chiyimun Godut, noh waheunt Goduh, n8tunkqun, noh matta wadchiigk Godut matta n8tunk8un, yeuwajeh wahteauog wunnamuhkutée nashauanit, kah pann8wohtamóe nashauanit.
4.7 Womonogig, womonittitteuh, newutche womonittuonk wutchayeumo Godut, kah nish$noh pasuk womoausit noh neetu ut Godut, kah waheau Goduh.
4.8 Noh matta womoaus8og, matta waheau Goduh newutche God womoausuonganu8.
4.9 Ne waj 8womoausuonk God nogque en kuhhogkanónut wahteauwahuwon, newutche God ann8nau wunnequttegheonuh en muttaohket, woh kenashpe pomantam8monanonut.
4.10 Yeu$ut 8womoausuonk, matta k8womonaonganun God, qut k8womónuk8onganun, kah an8nau wunnaumonuh 8nohteahuónat wutch kummatcheseonganunnónash.
4.11 Womonogig, God ne an8womónukqueog, woh k8womónittimun.
4.12 Wanne howan nauóou Goduh uttoh ahquompeu, womonitteog, God kutapehtunkqun, kah 8womoausuonk panuppeyeu8 ut kuhhogkanónut.
4.13 Yeu waje wahteauog, nutapehtauónan, kah nutapehtunkqunan, newutch nuttinnumunkqun wunnashauanitt8moh.
4.14 Kah nauunonup kah n8wauwónan, woh wut8shimau an8nau wunnaumonuh, 8wadchanumunat muttaok.
4.15 Howan samp8adt Jesus wunnaumonuh God, God neh wutapehtauoh, kah noh apehtauau Goduh.
4.16 Kah n8wahteomun kah n8namptamumun, n8womonuk8onganun God, God womoausuonganu8, kah noh apehtag womonittuonk, appehtauau Goduh, kah God wutappehtauoh.
4.17 Yeu$ut n8womitteaonganun pannuppeteauun, woh nummenuhkésénanonut ut wussittumoe kesukodtut, newutche neyaniit ne nuttinniinnean yeu muttaohket.
4.18 Matta wabesuonganinn8 womoausuonganit, qut pannuppe womoausuonk sohwhóteau wabesuonk, newutche wabesuonk wutauwakompunnaonganeum8: noh wabesit matta pannupheau ut womonittinneat.
4.19 Noh n8womonóun, newutche negonne n8womonukqun.
4.20 Wosketomp n8wadt n8womun God, kah sekeneauont wematoh, noh pann8waenin, newutche noh matta womonunk wematoh neh nauoncheh, toh woh wuttinne womónon Goduh, neh matta nanauunkéh?
4.21 Kah ann8team8onk ahtauog wutche nagum noh womonont Goduh, womononch wematuh wonk.
5.1 HOwan wanamptog Jesus noh Christ, noh neetu ut Godut, kah nish$noh pasuk womonont neh wanaumonatamunitcheh kah wonk womonau neh wanaumonimukeh nashpe nagum.
5.2 Yeu wajeh wahteauog, n8womonaonganun wunneechanoh God, womonogkut God, kah nanauwehteauogkut wutann8teamowongash.
5.3 Newutche yeu k8womonaonganun God, nanauwehteauogkut wutann8teamowongash, kah wutann8team8ongash matta uhqunneunkquodtinn8wash.
5.4 Newutche howan wadchegit Godut, sohkom muttaók, kah yeu sohkausuonk, ne sohkomuk muttaok, k8namptam8onganun.
5.5 Howàn noh sohkauont muttaohke, qut noh wanamptog Jesus wunnaumonuh God?
5.6 Yeuoh noh paont nashpe nippe kah wusqheonk, noh Jesus Christ, matta webe nashpe nippe, qut nashpe nippe kah wsqueheonk, kah noh Nashauanit wauwaenuit, newutche Nashauanit wunnamuhkuteyeu8.
5.7 Newutche nag nishuog wauwacheg ut kesukqut, wut8shimau, wuttinn8waonk, kah wunneetupanatamwe Nashauanit, kah yeug nishuog pasuk88og.
5.8 Kah nag nishuog wauwacheg ut ohkeit, nashauanit, kah nippe, kah msqueheonk, kah yeug nishuog wunnauwadtuog pasuk8unneat.
5.9 Attumunumog 8wauwaongan8 wosketompaog, -8wauwaonk God ánue missi, newutche yeu God 8wauwaonk ne wauwadt papaume wunnaumonuh.
5.10 Noh wanamptauont wunnaumonuh God, wauwaonk ohteau ut wuhhogkat, noh matta wanamptauunk Goduh, uppannuwaeneúheuh, newutche matta wunnamptam88wauwaonk God, ne anummàuont papaume wunnaumonuh.
5.11 Kah yeu ne wauwaonk, God kittinnumunkqun micheme pomantamóonk, kah yeu pomantamóonk ohteau ut wunnaumonaut.
5.12 Noh wadchanont wunnaumoniinneuh, ohtau pomantamóonk, kah noh matta wadchanunk wunnaumoniinneuh matta ohtôou pomantamóonk.
5.13 Yeush k8sukkuhhumauununáoash kenaau wanamptamógish 8wesuonk wunnaumonuh God, onk woh k8wahteomw8 kutahtómw8 micheme pomantamóonk, kah woh k8namptamumw8 8wesuonk wunnaumonuh God.
5.14 Kah nummenuhkannoósuonganun papaume nagum, ne teaguas wehquetumog ut neyaunag wuttenantam8onk, ken8tunkqún.
5.15 Kah wahteauog noh n8tunkqun uttoh wehquetumog, n8wahteomun, nutattumunumumun nish wehquetumauogkutche.
5.16 Howan nauont weematoh usseoh matta nupp8e matcheseonk, noh pish wehquetumwanshau, kah noh pish wuttinnumauoh pomantamóonk wutche nah matta nupp8e matcheseaegeh: na nupp8ongane matcheseonk, matta nusséuh ne pish uppeantamwontamun. 
5.17 Wame mat sampweseonk ne matcheseonk, kah na matta nupp8e matcheseonk.
5.18 N8wahteomun howan wachegit Godut, matta matcheseu, qut noh wunnaumóniimuk wutch Godut, nanauwéhheau wuhhogkuh, kah noh machetuk matta ummussinuh.
5.19 Kah n8wahteómun n8chiimun Godut, kah mámusse muttaok appu matcheseonganit.
5.20 Kah n8wahteomun, wunnaumonuh God peyau, kah kittinnumunkqun wohwôhtamóonk, woh k8waheonanónut noh wunnamuhkuteyeu8, kah neenawun nutapehtauóun noh wunnummuhkuteyeuut, ut wunnaumonat Jesus Christut, yeuoh wunnamuhkut God, kah micheme pomantamóonk.
5.21 Mukkiesog chippe nanauwehheuk kuhhogkaóog wutch nunneukontunkanit. Amen.
