1.1 Paule uppostleumoh Jesus Christ, nashpe wutten(a)ntam8onk God en wunnetupan(a)tamwog ut Ephesus, kah en paubu(h)tanumutcheg ut Christ Jesusut.
1.2 Kitteamonteanittuonk appehtunk8k kah wunnohteaonk wutch Godut n8shunnonut, kah wutch Lord Jesus Christ.
1.3 Wunnumunaj um-Manitt8moh kah 8shoh nul-Lordumun Jesus Christ, noh wunnanumukqueog nashpe wame nashauanittue wunnanittuongash, ut kesukque ayeuonganehtu ut Christut.
1.4 Neyane pepenungqueog ut wuhhogkat asquam quenohtan8g muttoak, onk woh k8netupanatamumun, kah monteag k8chumitteomun anaquabit, ut womonittinat.
1.5 Mahche negonne kuhquttumog en wunnaumonakononat mukk[i]og nashpe Jesus Christ en wuhhogkat, neyane wunne tapeneog ut wuttenanatamm8onganit
1.6 Oowoweenotumunat wussohsumoe kitteamonteanitteaonk, ne adt ayimungqueog tapeneoadtin, ut neh womononcheg
1.7 En noh man8hukqueog nashpe 8sqheonk, ahquontamóadtinneat matcheseongash, neyane weenaeetum8ug ukkitteamonteanitteaonk.
1.8 Uttoh ádt mishehteunk nogque en kuhhogkanónut ut wame waantam8onganit kah nupwôaonganit.
1.9 Mahche wahteauwahikqueog siohkok wuttenanatam8onk, neyane wunne tapeneog, ne kesontog ut wuhhogkat.
1.10 Kesteómuk ne woh adt8che késteomuk, onk woh wame ummónnumunash ut pasuk quinnu uppuhkuk8m8ut ut Christ, nish kesukqut kah nish ohkeit, ut wuhogkat.
1.11 Noh adt wonk attumunumog ahtoonk, mahche kuhquttumog, neyane k(es)antog, noh kesteunk wame neyane weogkontog ut nehenwonche wuttenantam8onganit.
1.12 Onk woh kenawun wutch waeenótumun wussohsumóonk, negonne pabuhtanumogkut Christ,
1.13 Kenaau wonk noh pabuhtanumóg mahche n8tamóg wunnamuhkutée wuttinowaonk, wunaunchem8kaonk wutch k8wadchanitteaongan8, | noh adt wonk mahche wunnamptamog, kukkuhkinneasue menuhkhitteamwop nashpe quoshodtue wunnetupanatamwe nashauanit.
1.14 Noh kehcheu wutch kutahtaonganun, noh pajeh pohquohwhunittimuk ne ahtoonk man8[h]ukup, en waeenótumúnat wussohsumóonk.
1.15 Newutche nen wonk mahche n8tamon k8namptam8ongan8 ut Lord Jesus ut, kah k8womonaongan8 ut wame waneetupanatogig.
1.16 Matta nutahque tabuttantamómun wutche kenaau, k8weadtimununnánónut ut nuppeantam8onganónut.
1.17 Ummanitt8moh nul-Lordumun Jesus Christ, sohsumóe Wut8shimau, woh kittinnumungqunnaóont Nashauanittóe waantamóonk, kah wahteauwahuwaonk waheonat nagum.
1.18 Wuskesukquosh k8wohwohtam8ongan8 wequaéhteamuk, woh k8wahteauunnaóout, toh ane annóôsit k8wehkomukk8wonganun, kah teague wenauwetue wussohsumoe wutohtóonk ut wunnetupanatamehtu.
1.19 Kah teague ahche mátanunkquok ummenuhkesuonk nogque en kuhhogkanonut, wanamptamagish, neyane anakausum8uk mohsag ummenuhkesuonk.
1.20 Ne an anakauseup ut Christut omohkinont wutch nuppunat, kah ponont wuttinohkounit, ut kesukque ayeuonganehtu.
1.21 Aongkoue waabe wame negonneyeu8uk, missukken8onk, kah menuhkesuonk kah nanaunnumóonk, kah nishnoh wesuonk ne mashamuk, matta webe yeu muttaohket, qut wonk ne paóm8ug.
1.22 Kah ponam wame agwe wusseetut, kah wuttinnumauoh (8)puhkuhk8wontamunat wame teanteagquassinish wutch moeuwehkomonk.
1.23 Ne wuhhog, wunnumwohtóonk noh nomwohtunk wame ut wame.
2.1 Kah kenaau kukketeahetteamw8 nap8ógish matchenehuwaonganit, kah matchese(on)ganit.
2.2 Nish nog náeu áseog(u)pash neyánag uhshuwáonk | yeu muttaohket, neyane ketass8timwe menuhkesuonk mamahchekesukqut, nashauonk noh yeuyeu anakausit, ut mat aoswehtam8e mukkiésut.
2.3 Neg kenugke nenawun wame pomushaogkup negonáe, ut nanwe kodtantam8onganehtu neyausinnónut, aseog nunnanwe kodtantam8onganónash ut weyausut, kah ut nuttinnanatam8onganónut, kah nuttit neetimun neechanog ut musquantam8onganit, neyane onkatogig.
2.4 Qut God wenawékit ut ummonaneteaonganit, newutche ummishewomoausuonk ne nashpe womonukqueog.
2.5 Náp8og ut matcheseonganehtu, kukkeateahukqun moeu weeche Christ, (nashpe kitteamonteanit(t)uok k8wadchanitteamw8)
2.6 Kah kummoae omobkinukqun, kummoappehikqun kesukque ayeuonganehtu, ut Jesus Christut.
2.7 Ut pometuonganehtu ne paóm8ugish, onk woh wahteauwahuau ahche mohsag 8wenawetue kitteamonteanitteaonk, ut 8womoausuonk en kuhhogkanónut nashpe Jesus Christ.
2.8 Newutche nashpe kitteamonteanittuonk k8wadchanitteamw8, nashpe wunnamptamm8onk kah matta nashpe kenaau, ne ummag8onk God.
2.9 Matta nashpe anakausuongash, ishkont howan wauweenowau.
2.10 Newutche nenawun wutussenúonk, kukkezhetteamun ut Christ Jesusut, en wunanakausuonganehtu, God nish negonáe kohquttukupash, onk woh nish kuppomushaontamunnánonash.
2.11 Newutche mehquontam8k, kenaau negonáe kut-Gentilsu8mwop ut weyausut, kuttehhenitteamwop matta quoshqusausekig nashpe ahennitcheg quoshqusausitcheg ut weyausut, menutcheganit nashpe asemukish.
2.12 Na ahquompak wanne k8-Christeum8mwop, penuwohteapeog wutch wunnanittuonganit Israel, & penuwohteapeog wutch wunn8waongane quoshodtuonganit, wanne annoôseyóg kah wanne wa Manitt8meyóg ut muttaohket,
2.13 Qut yeuyeu ut Christ Jesusut, kenaau negonáe kenôapimwop, kuppas8chhetteamw8 nashpe 8sqheonk Christ.
2.14 Newutche noh n8nohteoonganun, noh neeswe pasukqunhetteáog, kah s8hkuppunau nashauweneutunk ne nashauóhkunkqueogkup.
2.15 Mahtshadtunk ut weyausut penuanittuonk, naumatue wutann8team8ongash, ut kuhk8waonganehtu, onk woh ayimun ut wuhhogkat, neesuog, pasuk woskosketomp, nemehkuh wunohteahuwon.
2.16 Onk woh naneswe wunohteahuau ut Gcdut ut pasuk8inneat muhhog, nashpe pummetunkuppunonk, néhtunk penuanittuonk ut wuhhogkat.
2.17 Kah peyau, kah kuhk8tomwehteau wunohteaonk kenaau nôappeyogish, kah neg paswopitcheg.
2.18 Newutche nashpe nagum nenawun neeswe nashpe pasuk nashauanit nuppeyáunnomun Wut8shimau.
2.19 Newutche yeuyeu matta wonk kuppenuwohteá8mw8 kah kuttouohkomukqunnu8mw8, qut k8weet8tonniyeum8mw8 waneetupanatogig, kah weechinneumonche God.
2.20 Kah k8weekekonitteamw8 ut ukquenohtóm8wóont Apostlesog kah quoshodtumwaenuog, nagum Jesus Christ kehche qussukquanuit adt nashik.
2.21 Noh adt wame wekitteaonk piuhsuke moehteómuk, nekin wunnetupanatamwe temple ut Lordut.
2.22 Ut nagum noh kenaau wonk weekekonitteaog, wutche wutayeuonk God nashpe nashauanitto.
3.1 Newutche yeu, nen Paule ukkobshaginnumadcheh Jesus Christ wutche kenaau Gentilsog.
3.2 N8tamogus ummag8onk ukkitteamonteanitteaonk God, anummiimukup nogque en kuhhogkaóout.
3.3 Ne, nashpe monomansuonk n8wahteauwahikqun siogok (neyansukhumomp ogguhse kutt8wongash.
3.4 Ne agketamóg, ne woh ut k8wohtamw8, n8wahteaonk ne siogok ut Christut)
3.5 Ne, wonkatogish pometuongash, matta wahteauwaheoneau wosketompaog wunnaumonáoh, neyane yeuyeu wahteauwahuadt en 8netupanatumwe Apostlesumut, kah quoshodtumwaenuut, nashpe nashauanit.
3.6 Onk woh Gentilsog weechenompinnuachég, kah pasuk8h wuhhogkaoh, kah weeche chippunnummoadtehetticheh ukquoshomuwaonk ut Christut, nashpe wunnaunchem8kaonk.
3.7 Ne nohtompeantogóhukqueh, neyanag ummag8onk ukkitteamonteanitteaonk God ne anummiyimuk, nashpe menuhkanákausue ummenuhkesuonk.
3.8 En nuhhogkat, nen peississe ne papeississitcheg wame waneetupanatogig, yeu kitteamonteanittuonk magun, onk woh nukkuhk8tomuhkonat ut kenugke gentilsut, matta woh natinneham8muk 8wenauwetuongash Christ.
3.9 Kah wahteauwaheonat wame wosketompaog, teaguas moehtamóonk saogok, ne na waj kutchissik muttaok adtuhtôsik ut Godut, noh kesteunk wame teanteagquassinish nashpe Jesus Christ.
3.10 Yeu nogque en yeuyeu, m8cheke tahshit 8waantam8onk God, woh wahteauwahuwon, | en n(e)gonneyeu8ukish kah menuhkesuongash, ut kesukque ayeuonganehtu, nashpe moeuwehkomonk,
3.11 Neyánag machemohtag ukkesantamóonk ne kesontog ut Christ Jesus nul Lordumun.
3.12 Noh ut nutahtomun nanauontam8onk kah peyaonáonk weeche annoôsuonk nashpe wunnamptauwáonk.
3.13 Newutche nukkodtantam matta kussauunnum8unnaóont newutche n8tamehpunnaongash wutche kenaau, ne kussohsum8ongan8.
3.14 Newutche yeu nutappesittukqussunn8wehtau 8shoh nul-Lordumun Jesus Christ.
3.15 Noh nagum waj missohhamuk wame ádtashiyeu8uk kesuk kah ohke.
3.16 Woh k8wetuwomukqunnaóut, neyane wenauwetúm8uk wussohsumóonk, menehkhettinnat nashpe menuhkesuonk, nashpe wunnashauanitt8moh, ut anomenin.
3.17 Onk woh Christ ayeu kuttahh8wout nashpe wunnamptam8onk wadchabuhkuhkonitteaog kah ahkehetteaog ut womonittinneat.
3.18 Onk woh kuttapenumumw8 wohtamunat, weeche wame wanetupanatogig chauguas kushkesuonk, kah sohteaonk kah m8nói kah sohkunkquodt.
3.19 Kah wahteauunat 8womoausuonk Christ ne matta woh wahteomuk, onk woh kenumwabetunkumw8 nashpe wame wunnumwohtóonk God.
3.20 Neit noh tapenuk ussen ahche mádtaáneuk anue wame ne wehquetumog asuh masantamog neyánag menuhkesuonk ne anakausum8uk ut kitt(i)n nómiyeumunnónut.
3.21 En wuhhogkat sohsum8onk ohtaj ut moeuwehkomonganit, nashpe Jesus Christ pannuppe wame pometeongash, muttaok matta wohkukquoshinn8g. Amen.
4.1 Newutche, nen kobshagkinnumadche Jesus Christ k8wehquetumaunumw8 woh kuttapeneungque pomushanaout ne wehquttuonk adt wehkomitteaog.
4.2 Nashpe wame peanumóonk, kah manunnissuonk, weeche sepe chequnehtamóonk, mak8naitteog ut womonittuonganit.
4.3 Manuhkauakauseog wadchanónat uppasuk88onk nashauanit ut wunnohteae kenepsuut.
4.4 Pasuk muhhog kah pasuk nashauanit, neyane wehkomitteaog ut pasukquinnu nannoôsinneat, ut k8wehkomitteaonganónut.
4.5 Pasuk Lord, pasuk wunnamptam8onk, pasuk kutchissumóonk
4.6 Pasuk God kah Wut8sh(i)n wame. noh aneuhkauont wame, kah pannuppu wame, | kah ut kuhhogkaóut wame.
4.7 Qut nishnoh pasuk kenawun kittinumonteanan kitteamonteanittuonk, neyanukqutwhósik ummagk8onk Christ.
4.8 Newajeh n8wadt, Ashpuwunut, missinóhteop missinnóówonk, kah mag8p mag8ongash en wosketompaut.
4.9 Kah ashpuwunut, teaguas ne qut negonne n8k8p en tiuhquonkquok ohke?
4.10 Noh n8kit, noh nan wonk ashpeit aongkouwe wame kesukquash, onk woh wunnumwohtinat wame teanteagquassinish.
4.11 Kah aninnumauau nawhutche Apostlesoh, kah nawhutche manitt8wompoh, kah nawhutche Evengelistsoh, kah nawhutche Pastorsoh, kah Teachersoh.
4.12 Wutch pannupheonat wanetupanatogig, wutche nohtompeantogáe anakausuonk, wutche wekekonónat wuhhogkuh Christ.
4.13 Noh pajeh wame kuppeyonanónut ut pasukquinnu8ut wunnamptam8onk, kah k8waheoganun wunnaumonuh God, ut pannuppe wosketomp 8neetinat, en quttuhhum8onganit pasháne kesukinneat ut Christut.
4.14 Yeuwutch onk yaen matta woh wonk kummukkiesu8mun, papaumunnúhhukqunneat, kah wahwamuwunukqunat nashpe nish noh wabane kuhk8tomwehteaonk, nashpe wutas8kekodteamowongan8oash wosketompaog, kah as8kekodtsm8e wunnompeuhkohteaonk, uttoh adt askuhhamwehhettit 8nompuwussinneaóut.
4.15 Qut wómoausue wunnamuhkuteyeuéhettit, nag woh noh wuttinne neekinneau nish noh ut, noh wóbuhkuhquhkont Christ.
4.16 Noh wutch, mamusse muhhog wunne piuhsukehtunk, kah nohshamwehteunk, nashpe ne nishnoh anaquesuonk neaunak, neyane menuhkanakausit, neyane quttuhwhôsik nish noh chippi, nano nekheau muhhogkunk, 8wekekonónat wuhhogkuh, ut womonittuónganit.
4.17 Newejeh yeu n8wai, kah n8wauwon ut Lordut; yeuwutche onk yaen mutta woh kuppomushaunnaóut neyane pomushahettit onkatogig Gentilsog, ut tahn8cheyeu8ut wuttenantam8onganóout.
4.18 8wohwohtam8ongan8 pohkenag, penuwohteahettit wutch uppomantam8onganit God, nashpe as8tuonk ut wuhhogkaout newutche pogkenumóonk ut wuttahh8wôut.
4.19 Neg mat ámattam8gig, nag mag8og wuhhogkauh en nanwunn8dsquaonganit, nehnehteae ussenat wame nishkeneunkqussuongash.
4.20 Qut matta ne kittinne petuhtau8unnean ut Christut.
4.21 Noh n8tamogus, kah kukk8tomungqueógkus neyane wunnamuhkuteyeu8 ut Jesus.
4.22 Onk woh kutamaúnomw8 papaume | negonne kuppomushaongan8, negonasketomp, noh anunnuk neyane as8kekodteamoe nanweseongash.
4.23 Kah woh k8wuskhetteamw8 ut nashanittoe kuttenantam8ongan8wóut.
4.24 Onk woh kutogqunneau wuskosketomp, noh agqueneungqussit Godut kuhkenauwéheau en sampweseonganit kah wunnamuhkuteyeue wunnetupanatam8onganit.
4.25 Newutche pogketamóg pann8wayeuwonk, nishnoh wosketomp sampweunnonch weetatteamungoh: newutche nenawun nuppomp(a)ch(a)suwonittimun.
4.26 Musquanatam8k kah ahque matchesek ahque waonch ut kummusquanittam8onganit.
4.27 Asuh ahque an?nnum8k mattannit toh woh ápit.
4.28 Noh kúm8tug ahque wonk komm8tich, qut aynwoh anakausitch, anakausuwohtauutch nashpe wunnutcheash ut ne wanegik, onk woh ohtau toh anumauont neh quenauhiqunitcheh.
4.29 Ahque année keket8hkaonk sohham88utch wutch kutt8nut, qut webe ne wanegik, ne wanegik wekekónittinneat, onk woh wunnetupanatamwaheau neh n8tunkqutcheh.
4.30 Kah ahque n8heuk wunnetupanatamwe wunnashauanitt8muh God, noh nashpe kuhkinneasue menuhkhetteaog ut pohquohwhunittue kesukkodut.
4.31 Wame wesogkinn8wonk, kah chenauausuonk, kah musquanittuonk, kah mishont8waonk, kah mamatcheyeuonk, amaunumunach wutch kuhhogkaóout, weeche wame ishkauanittuonk.
4.32 Kah womonittegk, n8kitteáhunk, ahquoantamoadtegk, neyane God ahquoantamungqueog, newutche Christ.
5.1 Newutche kenaau asuhk8k God, neyane womonitcheg mukkiésog.
5.2 Kah womoausue pomushagk, neyane Christ wonk womonukqueog, kah mag8p wuhhogkuh wutche kenawun mag8onk, kah sephausuonk en Godut, wutch weetemungquok.
5.3 Qut nanwunn8dsquaonk kah wame nishkeneungqussuonk, asuh iahchewontamóonk, ahque missohhamunach kenugke kenaau neyane tapeneungquok wutch wunnetupanatogig
5.4 Asuh nishkeneungqussuonk, asuh mattammagwe keket8káonk, asuh wahwaanwáonk ne matta wanegenninn8g, qut aynwoh tabuttantamóonk.
5.5 Newutche yeu k8wahteauunnean, wanne howan nanwunn8dsquaenin asuh nishkeneunkqussuwaenin, asuh iahchewontamwaénin, | (noh nunneukontunkoh waussumont) ahtoou ahtoonk ut ukketass8tam8onganit Christ kah God.
5.6 Ahque howan as8kekomuk8k nashpe tahn8che kutt8wongash, newajeh newutche yeush ummusquanittam8onk God nukkuhkauau mat noswetamoe mukkiésoh.
5.7 Newutche ahque nag weeche chippinnummôadtegk.
5.8 Newutche kenaau momanch kuppohkenaiyeu8mw8, qut yeuyeu k8wequaiyeu8mw8 ut Lordut, ogqushagk wequae mukkiésut.
5.9 Newutche ummechummuonk Nashauanit ohteau ut wame wanegik kah sampwe usseonk, kah wunnamuhkuteyeuónk.
5.10 Qutchehtauog uttoh en tapenenkquok ut Lordut.
5.11 Ahque wecháyeum8k matta meechummue pahkenae anakausuongash, qut aynwoh áuskom8k.
5.12 Newutche, ne akodchuonk weogquttumunat yeush asehhettitchish kemeu.
5.13 Qut wame nish nogquokish, wahteauwahuwonash nashpe wequai, newutche noh wahteauwahuadt wequai,
5.14 Newutche n8wau, T8hk?sh kaéan, kah omohkish wutch nuppunnat, kah Christ pish kittinumunk wequai.
5.15 Kuhkinneasek kenanawompatamwe pomushunaout, matta onatuh mattammagwog qut waantogig.
5.16 Tabhum8k kutahquompiyeum8, newutche kesukodtash matchitash.
5.17 Newutche ahque as8kegk, qut wohwohtam8k uttoh ônag wuttenantam8onk God.
5.18 Kah ahque kogkeissippam8k wine, ne wussaum8suonk, qut numwebetunk8k nashpe Nashauanit.
5.19 Ken8n8k kuhhogkaóog nashpe ket8hamaongash, kah unn8hamaongash, kah Nashauanittoe ket8hamaonk, ket8hamunk kah ayim8k wunont8waonk ut kuttahh8wout en Lordut.
5.20 Nagwutteae tabuttantam8k wutch wame teanteaquassinish, God kah wut8shimau, ut 8wesuonganit Lord Jesus Christ.
5.21 Agwapehtoadtegk ut qushaonganit God
5.22 Ummittamwussinneunk agwapehtok nehenwonche kahsukowoog, neyane ut Lordut
5.23 Newutche 8wessukkiin uppuhkukquoh mittamwossis, neyane Christ uppuhkukk8it ut moeuwehkomonganit, kah noh wadchanaénin muhhogkuh.
5.24 Newutche, neyane moeuwehkomonk agwapehtauont Christoh, ne ummittamwussinneunk unnehheahettich nehenwonche wasukkoouh nishnoh ut.
5.25 8wessukkiinneunk womon8k kummittamwuss8oog, neyane Christ wonk womontog moeuwekomunk, kah 8che magun wuhhogkuh.
5.26 Onk woh wunnetupanatamwaheau kah pahkheau nashpe nippe kutchessumóonk, nashpe wuttinn8waonk.
5.27 Onk woh keneepauwehukqun ut wuhhogkat, sohsumoe moeuwehkomonk, matta chohkan8ut asuh wussesekshan8ut, asuh nene áhunag, qut woh wunnetupanatamweyeu8, kah matta toh unnan8ut.
5.28 Wosketompaog ne woh wuttinn8womunnóneau ummittamwuss8oh neyane nehenwonche wuhhogkauh: noh womónont ummittamwossoh womonau wuhhogkuh.
5.29 Newutche asquam howan sekeneam8 nehenwonche 8weyaus, qut wussohkomm8tauun, kah wunnanawehteauun, neyane Lord ut moeuwehkomonganit.
5.30 Newutche nenawun uppompuhchasuonk ut wuhhogkat, wutch weyausut, kah wutch wuskonut.
5.31 Newutche yeu, wosketomp pish nukkonau 8shoh kah okasoh, kah pish pasukquehheau ummittamwussoh, kah nag neeswe pish pasuk weyaus.
5.32 Yeu missi siogok, qut nuppapam8wam Christ kah moeuwehkomonk.
5.33 Qut, nishnoh pasuk kenaau nannahsu ne n8womononch ummittamwussoh neyane wuhhogkuh, kah ummittamwussin quttianumonch wessukeh.
6.1 Mukkiésog noswehtók k8chetuongan8óog ut Lordut: newutche yeu sampoi.
6.2 Quttianum k8sh kah k8kas, ne negonneu naumatuonk nashpe quoshodtuonk.
6.3 Onk woh k8niyeuwontamun, kah woh kussepepomantam ut ohkeit.
6.4 Kah kenaau wut8shinneunk, ahque m8hm8sqheuk keneechan8oog en musquanittamunat: qut unn8hkok uppiahquttumm8onganit, kah wutauskomuwaonganit Lord.
6.5 Wuttinneumunneunk, n8swehtok neg kussontimom8ôog neyánag weyaus, nashpe wabesuonk kah nunnukshaonk, pasukqunnu8ut kuttahh8woash, neyane Christut.
6.6 Matta nashpe náadtue wutt?nneumunneunk, neyane wasekitteaheocheg wosketompuh, qut onatuh wutt?neumoh Christ, usseog wuttenantamóonk God, wutch kuttahh8wóut.
6.7 Weekontamwe wuttinneumuhkonittinneat, neyane ut Lordut, kah matta wosketompaut.
6.8 Wahteauog, uttoh an wuneguk wosketomp ne asit, noh nan pish wutattumunuh Lord, asuh keneepsit, asuh chippininnúit.
6.9 Kah kenaau wussontimominneunk, nish nan uneheuk nagoh, ogguhseneheuk kukquogquohtomuaongan88ash: wahteau8k kussontimomw8 wonk kesukqut, kah matta papenowanumóou wosketompuh.
6.10 Maumachish nematog menuhkesek ut Lordut, kah ut ummenuhkesue missugkenuonganit.
6.11 Hogk8k wame wuttinnauwaméonk God, onk woh kuttapenumumw8 ayeuuhkonitue neepauwehtamun wutas8kekodteamowongash mattannit.
6.12 Newutche matta nukquogquodtinnitteaumun weyaus kah wsqheonk, qut ayeuuhkonittue negonéyeuugish, ayeuuhkonittue menuhkesuongash, ayeuuhkonittue nanánuwacheg ut pohkenatu yeu muttaohket, ayeuuhkonittue nashauanittue matcheseongash, ut quogquonuhquogish ayeuongash.
6.13 Newutche nemunnum8k mamusse wuttinnauwameonk God, onk woh kuttapenumumw8 ayeuuhkonittue nepauwehtamunat, ut machuk kesukod, kah sohkommog wame, neepauwehtamunat.
6.14 Newutche neepo8k kussekan8oash petukquobesum8uk nashpe wunnamuhkuteyeuonk, kah hôgk8óg nashpe mahpannógane ahhohtagáe sampweusseonk.
6.15 Kah kusseet8óash moxinnú8ug nashpe ukquagwoshwehtamóonk wunnohteae wunnauchem8kaonk.
6.16 Anue onk wame, neemunumóg ogqunnégane wunnamptamôonk, ne nashpeu pish tapenumóg onthamunat wame wunn8tae ann8sash machituk.
6.17 Kah nemunnumok, wadchanittue uppuhkukqut ahhohtag, kah wuttogkodteg nashauanit, ne wuttinn8wáonk God.
6.18 Nagwutteáe peantamók, nashpe wame peantamoonk kah wehquetum8onk ut nashauanitt8ut; kah na ut askuhwheteagk, nashpe wame nagwutteáeyeu8onk, kah wehquetum8onk wutch wame wunneetupanatogig.
6.19 Kah wutche nen, onk wunont8waonk woh nuttinnumontean, onk woh nunnánouwe woshwunum nutt8n, wahteauwahuonat ne siogok wunaunchem8kaonk.
6.20 Newutche yeu, nen kehchu an8naénin ut kenepsuonganit: onk na woh nanouwe nuttit ket8hkon, ne woh án8wai.
6.21 Qut onk woh k8wahteamw8 nuttinniyeuongash, kah uttoh adt8, Tichikus womonog 8wemat?n, kah pabuhtanum8e nohtompeantog ut Lordut, noh pish k8wahteauwahik8h wame.
6.22 Noh an8nogkup en kuhhogkaóut ne nan áunag, onk woh k8wahteamw8 nuttinniyeuonganunnónash, onk woh weekotamwahtóou kuttahh8woash.
6.23 Wunohteaonk ahtauhettich 8wemattinneunk, kah womonittuonk weeche wunnamptam8onk, wutch Manit wut8shineat, kah Lord Jesus Christ.
6.24 Kitteamonteanittuonk wetomukquehettich wame pahketeaháe womononcheg nul-Lordumun Jesus Christ. Amen.
Epilogue
