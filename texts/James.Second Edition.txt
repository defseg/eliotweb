1.1 James wuttinneumoh God, kah LORD Jesus Christ, en nabo neese chippanukeg naswaitcheg, wonkqutteam8onk.
1.2 Nematog ogqu[o]antam8k ne wame wekontamóonk, penushaog ut m8cheke qutchehuwaonganit.
1.3 Yeu wahteauóg, qutchehteauonk k8namptam8ongan8, ayim8m8 mánunnaiyeuonk.
1.4 Qut mánunnaiyeuonk uppannupanakausuonk óhtauitch, onk woh kuppannuppeyeumw8, kah kummississimw8, wanne teag quenauhikk8un.
1.5 Howan kenaau quenauhikquit waantamóonk, wehquetumauonch Goduh, noh nanowe ánumauont wame wosketompuh, kah matta wadt8og, kah pish aninnumauon.
1.6 Qut wunnamptamóe wehquetuch, matta chanantamóe, newutche noh chanantog, ogqunneunkqussu kehtahhannontukqut, t8annómont waban kah wahwaabeu.
1.7 Newutche noh wosketomp ahque unnantaj, woh teag attumunum wutch Lordut
1.8 Nehneesantog wosketomp, wanne me[n]éhtekompoou ut wame ummayut.
1.9 Peississit 8wematin muskauantaj, newutche misheheau.
1.10 Qut weenauwekit, newutche péeheau newutche onatuh moskehtue péshau pish mahtsheau.
1.11 Newutche quenau nepauz nashpe waapit kossopittag, ohp8teau mosket, kah ne uppeshau mahtsheau, kah neyan8wunnegik mahtsheau, neyane pish wenaueetuen mahtshunt ut ummayut.
1.12 Wunnanumau wosketomp noh chequnehtog qutchhuwaonk, newutche noh qutchehit, pish attumunum chetúhquabée pomantamóonk, ne Lord quoshomoncheh neh womonukqutcheh.
1.13 Howan n8wahkitch qutchehit, nukqutchhuk God, newutche God wanne woh qutchehuwôou ne machuk, asuh matta qutcheheóou howae wosketompuh.
1.14 Qut nishnoh wosketomp qutcheheau, uss8unukqut nehenwonche ummatchekodtantam8onk, kah nupweshanukquit.
1.15 Neit matchekodtant[a]móonk wompequait, neechau matcheseonk, kah matcheseonk pakodchehteómuk, neechóm8 nupp8onk.
1.16 Ahque panneungk neematog womo[n]ogig.
1.17 Nishnoh wunne mag8onk, kah nishnoh pannuppeeu eninnumôadtuonk, wutchayeum8 wohqut, kah n8kem8ut wutch wequáyeue wut8shinneat, noh matta papenowinneungqusseg, asuh matta wutonkaóhtom qushkeonk ahtoóu.
1.18 Wutch nehenwonche wuttenantam8onganit wunnaumoniyeu kuhhogkanonash, nashpe wunnamuhkuteyeue wuttinnowáonk: nenawun woh neyaunag ukkakeneumuneash wutauwaásunumoh.
1.19 Newutche womonogig neematog, nishnoh howan kenuppe n8taj, cheke keket8hkonch kah cheke musquantaj.
1.20 Newutche ummusquantam8onk wosketomp, matta ayim8mun8 wussampweusseonk God.
1.21 Newutche amáunum8k wame nishkeneungqussuonk, kah pontáeu matcheseonk kah manunne attumunum8k wuttinn8waonk nish ponamukish, nish w[a]munum8mukish 8wadchanónat kukketeahogkoun8uh,
1.22 Qut ussek wuttinn8waonk, kah matta webe n8tam8k, kutass8kekomônaóut kuhhogkaóog.
1.23 Newutche howan n8tog kutt8onk kah matta ussek, ogqunneunkqussu wosketomp naig ne muhhogkáe wuskesuk ut pepenautchitchunkquonkanit.
1.24 Newutche nagum naum, kah monchu, kah teanuk wanántam toh ánussis wosketomp.
1.25 Qut howan unnuhquáit pahke chippe naumatuonganit, kah nagwutteápit, noh matta wannanatam8e n8tamwaenin, qut usseaénin anakausuonk yeuoh pish wunnánumau ut wutusseonganit.
1.26 Howan kenugke kenaau nahtutteáe peantam, qut matta nanauwehteau8g weenan, |qut as8kekodtam nehenwonche wuttahyeuoh uppeantam8onk tahn8cheyeu8.
1.27 Pahke peantamóonk kah matta nishkeneunkquodtinn8g ut anaquabit God, kah wut8shimau, yeu, natauwa[h]ónat mat wadt8sh8gig, kah sekoussquaog, onkapúnnáhettit, kah wadchanont wuhhogkuh matta wutchohkeseinat wu[t]ch mattaohket.
2.1 Neematog, ahtau8hteógk, wunnamptamunat ut sohsumóe nul-Lordamun Jesus Christ, weeche 8wútt8anumónat wosketompaog.
2.2 Newutche petutteadt ut kummóeongan8ut golde pe[t]ehennitchábeit wosketomp wunhogk8unat, kah petutteadt wonk matcheku wosketomp, mashogk8unát.
2.3 Kah noh kutaskauwompam8 noh wunhogkaunat, kah kuttinau, Yeu apsh wunne ayeuonganit; kah kuttinnomw8 matcheku, Ne neepaush, asuh yeu apsh agwe nutohpanehtuonganit.
2.4 Sunnummatta neit k8sumómw8 ut kuhhogkaóut, kah k8sittumwaenúunneaóut mattanatam8ongash?
2.5 N8tiegk womonogig neematog, sunnum matta God pepenauóau matchekuoh yeu ut muttaohket, weenaueekinitcheh ut wunnamptam8onganit, kah nompenukeg ass8tamoonk, ne quoshómont neh womonukqutcheh.
2.6 Onk kutjishonumómw8 matcheku, sunnummatta weenaueetuenuog kummukk8kinuk8óog, kah kuss8wun8wóog anaquohtag wussittumoe appuongash?
2.7 Sunnummatta neg blasphemauóog: ne tapenumwe wesuonk ne nashpe wehkomitteaog?
2.8 Pannuppe usseôg ass8tamóe naumatuonk, neyaunag wussukwhongash, unn8womaus keetatteamung neyan8womonat kuhhog, k8nesumw8
2.9 Qut 8wutt8ánumóg kummatchesemw8, kah kuppahtimitteamw8 nashpe naumatuonk, neyane matcheseaenuut.
2.10 Newutche howan mámusse nanauéhheont naumatuonguh, qut nequtenéu matcheseit, noh póhquanum wame.
2.11 Newutche noh an8wadt, mamúhsekon wonk n8wau nushéhteahkon: kah wanne mamussean, qut nushéhteaan, ken pôhquenadt naumatuonk.
2.12 Ne n8wagk kah ne ussek, neyane nag pish wásumutcheg nashpe chippeenaumatuonk.
2.13 Newutche noh p?sh mat monaneteae wussumau, noh wame monanitteog, kah monaneteaonk ayeuuhkonittue waeenóhtum wussittumóonk.
2.14 Toh wuttinne wutchaiin, nematog; n8wadt howan n8namptam, kah matta wunanakaushettit? wunnamptam8onk sun woh wadchanuk?
2.15 Oowematin asuh weetompasúin poskisit, kah ásekesukokish meetsuonk quenahikquit.
2.16 Kah kenaau howan unnont wunohteáe amayek, kussopussek, kah wamep8k, qut matta kittinnumauóog nish quenawahikkumukish wutche muhhog, tohhen wutcheiyeuonganu.
2.17 Netatupe wunnamptamóonk matta anakausumun8k, nupp8m8, nássiyeum8uk.
2.18 Nux wosketomp woh n8wau, K8namptam kah nen n8tanakausuongan: nahtusseh k8namptamóonk wanne anakausuonganunn8ut, kah kinahtinush n8namptamóonk nashpe nutanakausuongash,
2.19 K8namptam pasuk8 nont God, k8nesem, mattannitt8og wonk wunnamptamwog, kah nunnukshaog.
2.20 Qut wahteaush wo[i] tahn8chée wosketomp, wunnamptamóonk wanne anakausuongan8g, nupp8m8.
2.21 Sunnumatta Abraham k8shun sampweogquanumóus wutch anakausuongash, sephausit wunnaumonuh Isaakoh ut Altarut?
2.22 Kenaum uttoh an wunnamptam8onk weetanakausutog wutanakausuongash, kah nashpe anakausuongash, wunnamptam8onk pannupeteauun.
2.23 Kah wussukwhonk mo pakodche nnihyeup, ne an8wom8ukup, Abraham wunnamptauop Goduh, kah unogketamauun wunnomwausseonganit, kah ussowesu, weetompuh God.
2.24 Neit kenaumw8 wosketomp sampweogquanumau nashpe anakausuongash, kah matta webe nashpe wunnamptamóonk.
2.25 Neyane wonk, sunnummatta Rahab nanwun8dsquasuáen sampweogquanumau nashpe anakausuongash, attumunont ann8naénuh, kah audtashont panneonneat?
2.26 Newutche neyane muhhog nashauonganun8g nup, neyane wonk wunnamptam8onk wanne anakausuonganun8g nupp8m8.
3.1 Neematog, m8nahettekitch kussontimom8óog, wahteauog, pish nutattumunumumun mishe auwahkompanaonk.
3.2 Newutche ut monatut wame nummatchesemun, howan matta matchesek kutt8wonganit, noh pannuposhketomp, kah tapenum8m8 wonk wunnanaunónat mamusse muhhogkuh.
3.3 Kusseh, nupponumauómun bridleash horsesog wut8n8wout, onk woh ken8swehtunkqunnónog, kah nukquinupinomun mamussu wuhhogkuh.
3.4 Kusseh wonk kuht8nogquash, uttiyeush tokonôgque mogki, kah wunnehpanuhtamunash menuhke waban, qut nashpe quinnuppeog ahche peasik helm, uttoh anantog piahquttumwaenin,
3.5 Netatupe menan peasin pompuhchásuonk, kah waeenótum magugish: kusseh, uttiyeush monakish wutuhqunash n8taémes wutchikohsumunash.
3.6 Kah menan n8tau, mattaánukish matcheseongash: meenan weetohteau pompohchaiyeuut, ne waj nishkheadt wame mamussu muhhogkuh, kah chikkohsum nunneetue tohtupequánumuk, kah chikohteau wutch chepiohkomukqut.
3.7 Newutche nishnoh wuttinnussin puppinashim, kah psuksesuk, kah ask8kog kah nish kehtahhannit ontagish nanauteasu, kah mahche nanaúteausup nashpe wosketomp.
3.8 Qut menan máttá woh howan wunnanauwéhteaóun, matta nanánumwe machuk, numwohteau nupp8e uhnkquoshkeet.
3.9 Ne nashpe wananumogkut God noh Wut8shimau, kah ne nashpe nummatchenómun wosketompaog, neg ayeuutcheg neyanussit God.
3.10 Wutche ne nan mutt8nut wunnanitteaonk, kah matcheyeuonk wutch sohham8m8: neematog, yeush matta woh nanoash.
3.11 Sun tohkekomúut ut m8skem8 ne nan weekog kah weesogok?
3.12 Neematog sun woh figsuhtug tannegen olivesash, asuh weenomussippogqut figsash? netatuppe wanné tohkekom m8skemun8 naneeswe séippog kah nunnippog.
3.13 Howan waontog, kah womauwomunausu nashpe wohwohtamóonk kenugke kenaau? nahtitteaj wutanakausuongash, ut wunnepomushaonganit, nashpe mánunne waantamóonk.
3.14 Qut weesogke ishkauanitteóg, kah penuánitteóg ut kuttahh8wóut, ahque waeenowagk, kah ahque ayeuuhkóne pann8wohto8k wunnamuhkuteyeu8uk.
3.15 Yeu waantam8onk matta wutch n8kemun8 waabe, qut ohkee, weyausueenu8, mattannittoeyeu8.
3.16 Newutche, uttoh adt ishkauanittimuk kah penuánittimuk, na wogkouéonk, kah nishnoh matcheusseonk.
3.17 Qut ne waantamóonk wutche waabe, negonne pohkoi, neit wunohteaonganeu8, nanauwussuonganú8, kah nukkume nanompassumau, numwohteau monaneteaongash, kah wunne meechumuash, wanne penuánitteómunn8, wanne eiantukkiinn8.
3.18 Kah ummeechummuonk sampweusseonk, wunohteáe ohteakausuash, nashpe nag ayigeg wunohteaonk.
4.1 Uttoh wôm8uk ayéuteaongash, kah mekonittuongash kenugke kenaau? sunnum matta 8m8unóash kummatchekodtantam8ongan8óut, ayeuhteómukish ut kuppompuhcháiyeum8wóut.
4.2 Kummatche kodtantamw8, kah matta kutahtaómw8, kenushteamw8 kah kukkodtantámumw8 ahtaúunat, kah matta woh kutattamunum8mw8, kutayeuwehteamw8, kah kummekonteamw8, qut matta kutahtauómw8, newutche matta k8wehquetumomw8
4.3 K8wehquetumumw8, kah matta kutattumunumómw8, newutche kuppanne wehquetumumw8, onk woh kummahtussimw8, ut kummatchekodtantam8ongan8wóut
4.4 Kenaau mamussuáenuog, kah manishquausseaenúog, sun mat k8wahteauomw8, 8weetompoáyeog muttaohke, yeu wutjishontamóonk God? newutche 8weetompait muttaohke, wutayeuhkonukquoh God.
4.5 Sun kuttenantamw8 wussukwhonk tahn8che n8wau, Nashauonk noh apehtunkqueog, matchekodtantam jishanittuonk?
4.6 Qut nanom8cheke magou kitteamonteanittuonk, newutche n8wau, Pittuanumóonk ayeuuhkonau God, qut áninnumauau kitteamonteanittuonk hohhohpanutcheh.
4.7 Newutche agwappehtok God, ayeuhkos mattannit, kah kutamáshóg.
4.8 Pas8sukok God, kah kuppas8sukunkou pahkeeteau8k kenutchegan8ash kenaau matcheseaenuog, kah pahketeau8k kuttahh8óash kenaau nehneesanatamógish.
4.9 Onkapunagk kah neuanatam8k kah mau8k, kuttahan8onk quinnuppem8itch en mauonganit, kah k8wekontam8onk, en tuhkequnnunat.
4.10 Hohpagk anaquabit LORD, kah noh pish kutashinuko8.
4.11 Ahque matchenittegk, neematog noh matchenont weematuh, kah wasumont wematuh, matchetam naumatuonk, kah wussittum naumatuonk ken matta ken8swehtauóh naumatuonk, qut k8sum {naumatuonk}
4.12 Noh pafuk ayeuont naumatuonguh, noh tapenuk wadchanuon kah paguanonat: howan ken wasumadt onkatuk?
4.13 Nehah yeuyeu, kenaau an8waógish, Yeu kesukok, asuh saup, pish kutomun en ne otanat, kah nah pish nutapinnean pasuk kodtum8, kah nutattoômun, kah nummagumun, kah nutaneuhomonteamun,
4.14 Qut matta k8wahteamw8 toh pish aunag saup newutche teague kuppomantamóonk? webe nishkenon, ne ogguhse nogquok, kah neit mahtsheau.
4.15 Qut woh kussimw8, Unnantog LORD, pish nuppomantamumun, kah pish nutussenan yeu, asuh yeu.
4.16 Qut yeuyeu, k8wekontamumw8 k8waweenoongan8ôut, wame ne weekontamóonk matchit.
4.17 Newutche, noh wahteunk wunesénat, kah matta usseit, noh matchesu.
5.1 Ehah, kenaau wenaeekeógish mau8k, & mishont8ahpuhsek, newutche kutonkap[u]nnáongan8 ne pish nohkekunkqueog.
5.2 K8weenaieeteongan8 anit, kah kuthogk8onganoóash pabohkumáog mahch8hquttamunáoash.
5.3 Kukgoldum kah kussilverum ogquonkquan, kah wutogquonka8ongan8 pish k8wauwoónukquneau, kah pish meech keyaus onatuh n8tau, kenumunkquodtomw8 nompakouunash wutche majish keuskodt[u]sh
5.4 Kusseh wutonkquatunkan8 anakausitcheg, neg mahche kepunukeg kutohteakonash, ne as8kekodteamóe assaeihtamóg, maum8, kah ummauongash nish kepenumhetticheh, petutteam8ash wehtauogkut Sabbothae LORD.
5.5 Kuttapeneamoe pomantamumw8 ut ohkeit, kah kenanwun8dsquaumw8 k8nogquehteomw8 kuttahh8óash, onatuh sohkoôadtue kesukodut
5.6 K8sumomwop kah kenushomwop sampweusseaen, kah matta kutayeuohkónukou.
5.7 Newutche manunnaiegk neematog, nô pajeh upeyónat LORD: kusseh, anakausuaenin pahto mishôadtue ummeechummuonk ohke, kah wussepe pahtauun, nô pajeh wutattumunumunat negonneyeuuk kah nahohtôeyeuuk sokanon.
5.8 Kenaau wonk manunneiyek, ménehketeau8k kuttahh8óash, newutche uppeyaonk LORD, pas8cheyeu8,
5.9 Ahque neehneehtatteg neematog, ishkont k8sumitteamw8, kusseh, wussittumwaen neepau anaquohtag squoant.
5.10 Neematog, manittowompaog, neg kon8nukqueagig ut 8wesuonganit LORD, nag neemun8k wutch uhshuwáonk chequnehtamunat onkapunáonk, kah manunnissinneat.
5.11 Kusseh, nutogquanumóunnónog waniyimuk neg chequnehtogig, ken8tamumw8 ummanunnáyeuonk Job, kah kenaumw8 8wohkukquoáyeum LORD, LORD m8cheke kitteamonteanitteau, kah n8hki ummonanitteaonk.
5.12 Qut nahnaunnu wame, neematog, ahque chadchekeyeuagk, matta nashpe kesuk, asuh matta nashpe ohke, asuh ne teague onkátuk chadchekeyeuwaonk: qut kenuxumw8, nuxeu8utch, kah kummattuhhumw8 mattuhh8utch, ishkont kuppenushaumw8 wussittum8onganit.
5.13 Howan kenugke kenaau onkapunadt? peantaj, howan wekontog? ket8hhamaongash an8hamonch.
5.14 Howan kenugke kenaau mahchinat, wehkumonch moeuwehkomongane Eldersoh, kah nag peantamwansháhettich, sussequnáhettich pummee, ut 8wesuonganit LORD.
5.15 Kah wunnamptamóe peantamóonk pish wadchanou mahchinánutcheh, kah LORD pish wutomohkinuh, matcheseongash usseis, pish áhquontamauonaoash.
5.16 Sampwuttegk kummatchenehettuongan88ash, kah peantamwanshittegk, onk woh keneetskehetteamw8, ummenuhkanakausue kuss[o]pitteae peantamóonk sampweusseaen, mishompaumukquad.
5.17 Elias agwapehtamup n8chumwesuongash neyane kenawun, kah menuhke peantam, wanne woh sokenon8 ut ohkeit, kah matta sokenanunn8 nishwe kodtumwae, kah nequtta tahsuog nepauzsaog.
5.18 Kah wonk peantam, kah kesukquash sokanont[e]am8ash, kah ohke meechummú8.
5.19 Neematog, howan kenáau pann8wohtam wunnámuhkuteyeu8uk, kah howan quinnuppinont.
5.20 Wahteauich, noh quanuppinont matcheseaenúh, wutch woonkiyeuut ummay, pish pohquohwhunau keteahogkôunuh wutch nuppunat, kah pish adtahto mattaánukish matcheseongash.