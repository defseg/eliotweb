1.1 UPpometuongane b8k Jesus Christ, wunnaumonuh David, wunnaumonuh Abraham.
1.2 Abraham wunnaumonieu Isaakoh, kah Isaak wunnaumonieu Jakoboh, kah Jakob wunnaumonieu Judasoh, kah weematoh.
1.3 Kah Judas wunnaumonieu Pharesoh, kah zarahoh wutch Tamarut, kah Phares wunnaumonieu Ezromoh, kah Ezrom wunnaumonieu Aramoh.
1.4 Kah Aram wunnaumonieu Aminadaboh, kah Aminadab wunnaumonieu Naassonoh, kah Naasson wunnaumonieu Salmonoh.
1.5 Kah Solmon wunnaumonieu Boazoh, wutch Rachab, kah Boaz wunnaumonieu Obedoh wutch Ruth, kah Obed wunnaumonieu Jesseoh.
1.6 Kah Jesse wunnaumonieu David ketass8toh, & David ketass8t wunnaumonieu Solomonoh wutch ummittamwussoh Uriah.
1.7 Kah Solomon wunnaumonieu Rehoboamoh, & Rehoboam wunnaumonieu Abiahoh, kah Abia wunnaumonieu Asa.
1.8 Kah Asa wunnaumonîeu Josaphatoh kah Josaphat wunnaumonieu Joramoh, kah Joram wunnaumonieu Oziasoh,
1.9 Kah Ozias wunnaumonieu Jothamoh, kah Jotham wunnaumonieu Achazoh, kah Achaz wunnaumonieu Ezekiasoh.
1.10 Kah Ezekias wunnaumonieu Manasses, kah Manasses wunnaumonieu Amonoh, kah Amon wunnaumonieu Josiasoh.
1.11 Kah Josias wunnaumonieu Jechoniasoh, kah wematoh, ut papaume na utt8che másinneóhteámuk ut Babylon.
1.12 Kah mahche missinneohteáhettit ut Babylon, Jechonias wunnaumonieu Salathieloh, kah Salathiel wunnaumonieu Zorobabeloh.
1.13 Kah Zorobabel wunnaumonieu Abiûdoh, kah Abiud wunnaumonieu Eliakimoh, kah Eliakim wunnaumonieu Azoroh.
1.14 Kah Azor wunnaumonieu Sadokoh, kah Sadok wunnaumonieu Achimoh, kah Achim wunnaumonieu Eliudoh.
1.15 Kah Eliud wunnaumonieu Eleazaroh, kah Eleazar wunnaumonieu Matthanoh, kah Matthan wunnaumonieu Jakoboh.
1.16 Kah Jakob wunnaumonieu Josephoh, wessukeh Mary noh mo wachegit Jesus, uttiyeuoh áhennit Christ.
1.17 Nemehkuh wame pometuongash wutch Abrahamut onk yean Davidut, nabo yauwudt pometuongash, neit wutch Davidut onk yean ummissinohkonauh ut Babylon, nabo yauwudt pometuongash, neit wutch ummissinohkonaoh ut Babylon nô pajeh uppeyonat Jesus Christ, nabo yauwudt pometuongash,
1.18 ¶ Kah Jesus Christ wunneetuonk yeu mo, nagum okasoh Maryhoh kah Josehp quoshodhettit (asquam naneesinhettékup) miskauau wutcheketeauónat nashpe Nashauanitt8h.
1.19 Neit wessukeh Josephoh wunnomwaénu8oh, matta mo wuttenantam8un wutáyimauoh mussisse wautut, unnantam kemeu nuppogken yeuoh.
1.20 Webe natwontog yeushog kusseh wut-Angelsumoh Lord wunnaéihtunkquoh ut unnukquomuonganit, n8wau, Joseph ken wunnaumonuh David, ahque wabesish nemunon Mary kummittamwos, newutche uttiyeuwoh wadchegit, ne nashpe wunneetupanatamwe Nashauanitt8ut.
1.21 Kah woh neechau wunnaumonuh, woh kutuss8wen Jesus, newutche woh wadchanau ummissinninneumoh wutch ummatcheseongan8óut.
1.22 Wame yeush nnihyeupash ne woh nnih toh an8wop Lord nashpe manit8wompuh n8wau,
1.23 Kusseh, peenomp pish wompequau, kah pish neechau wunnaumonuh, kah pish wuttissowenouh Emanuel, yeu nauwuttamun, God k8wetomukqun.
1.24 Neit Joseph omohket wutch kouénat, wutussen uttoh ánukqut wutangelsumoh Lord, kah neemunau ummittamwussoh.
1.25 Kah matta 8waheuh nô pajeh wunneechanat mohtommeginitcheh wunnaumonuh, kah wuttissowenuh Jesus.
2.1 JESUS neekit ut Bethlem ut Judea ukkesukkodtumut Herod Sontim, kusseh waantamwáenuog wamohettit wutchepwoeiyeu Jerusalemwaut.
2.2 N8waog, uttiyouwoh noh neekit Jewse ketass8t, newutche nauômun wutanogqusseumoh wutchepwoeiyeu, kah nuppeyaumun onk woh n8wowussumóun.
2.3 Herod Ketass8t n8tog 8tammehukqunush, kah wame Jerusalem weeche.
2.4 Kah wame mounont negonne sephausuaéneuh, & wus-Scribsumouh missinninnuog, wunnat8tumauuh nahog, uttohut Christ woh neekit?
2.5 Kah wuttinóuh, ut Bethlem ut Judea, newutche yeu wuttinsukwhosin nashpe quoshodtumwaen.
2.6 Kah ken Bethlem ohkeit Judea, matta kuppeississu kenugke nananuwaenuog Judah, newutche pish na 8che sohhamun nananuwaen, yeuoh pish nanaunau nummssinninnumoh Israeloh.
2.7 Neit Herod kemu wehkomont waantamwoh, pahku wunnat8tomauuh nahog, toh utt8che anogqs naeitauôus,
2.8 Kah wutann8nuh nahog en Bethlehem kah n8wau, monchek pahke natinnehuk mukkies, & namehheog kuttussunau, onk woh nuppeam, kah woh nen wonk n8wowussum.
2.9 Kah n8tauáhettit Sontimoh moncheog, kah kusseh, noh anogqs, uttoh nauáhetteupuh wutchepwoeiyeu, nêgonshauoh noh en, peyonat uttoh mukkies apit, ne wunneepaun.
2.10 Nauahettit ánogsoh m8cheke muskouanatamwog mishe wekontamóonk.
2.11 Kah paahettit wetuómut nameheaog peissesoh weeche Maryhoh okasoh, kah penushaog kah 8wowussumóuh, kah woshwunnumóhettit wunnompakouunoúoash, wuttinnumáouh mag8ongash, gold, kah frankincense, kah myrre.
2.12 Kah God ámomont ut kaeonganit matta ukqushkenaóut en Herodut, nag chippeog panein, nehenwonche wutohtuóut.
2.13 Kah amaehettit, kusseh wutangelumoh Lord naehtauau Josephoh kouénat, wuttinuh, omohkish, kah nemun mukkies, kah ohkasoh, kah spuhh8ash en Egypt, & na apsh nò pajeh kittinnunat, newutche Herod pish natinnewhau peissessoh, woh wunnushónat.
2.14 Kah omohkeit, nemunau peissesoh kah ohkasoh nuhkonáeu, kah au Egypt.
2.15 Kah na wuttaiin nô pajeh Herod napuk ne woh nnih, ne an8wop Lord nashpe quoshòdtumwaen, n8wau, wutch Egypt n8wehkom nunnaumon.
2.16 ¶ Neit Herod nag* 8nambeúhkannaongan8 waantamwog, musquantam m8cheke, kah an8team8 kah paguanon wame mukkiog ut Bethlem, kah ut waéwenu, wehque neeswe kodtumwohkogig, & papeississecheg, papaume ne utt8che pahke nat8tomauont waantamwòh,
2.17 Neit nnihyeup toh an8wadt Jeremias quoshodtumwaen n8wau.
2.18 Wadtauatonkqussuonk ut Ramah n8tamun, neuantamoonk, mauonk, kah mauêm8onk m8cheke, Rachel maiémon uppeissesimoh, kah matta hahk8waou, newutche nag matchaog.
2.19 ¶ Qut Herod napuk, kusseh wutangelumoh Lord naehtauau ut koueonganit Josephoh ut Egypt.
2.20 N8wau, omohkish, neemun mukkies kah ohkasoh, kah monchish ohkit Israel, newutche nag nupp8k kodtinneanoncheg mukkiesoh.
2.21 Neit omohkeu, kah nemunau mukkiesoh, kah ohkasoh, kah peyau ohkit Israel.
2.22 Qut n8tog Archilaus piahquttum Judea, nompuppehtauau 8shoh Herod, wabesu nohoonat: qut âmomont God koueonganit, qushkeu en ohkeit Galile.
2.23 Kah paont wutapen otanat ussowetamun Nazareth, ne woh nnih ne an8wop quoshodtumwaen pish wuttissowesen wun-Nazaren.
3.1 KAh yeush ut kesukodtash John Baptist peyau kuhk8tomuhteau ut touohkomuk Judea.
3.2 Kah n8wau, Aiuskoiantam8k, newutche kesukque wutass8tamoonk pas8cheyeu8.
3.3 Newutche yeuoh noh an8wohpoh Esaias quoshodtumwaen n8wau, Wadtauatonkqussuonk pasuk mishont8adt ut tauohkomuk, nanashwehtam8k ummay Lord, ayim8k ummayash sampoiyeuut,
3.4 Kah yeuoh John hogk8 weshagkan8ash kamels, kah wunnagas puttugquoppissu, kah um̃etsuonk locusts & touohkomukque hony
3.5 Neit Jerusalam kah wame Judea, kah wame penuwohkomuk quinnuppu Jordan wussohwehtunkquoh.
3.6 Kah baptizuog nashpe nagum ut Jordan samp8ahettit ummatcheseongan8oash.
3.7 ¶ Qut nauont monaog Pharesesog kah Sadducesog peyauoh ut ukkutsumoonganit, wuttinuh nahoh, Woi kenaau wutontseongan8 sesequàog, howan kutámomukkouôus wussemoun wutch musquantamòonk paonukqueog.
3.8 Yowutche padtau8k meechúmmuongash yaneunkquokish aiuskoiantamóonk.
3.9 Kah ahque unnantam8k woh kussinneau ut kuhhogkaóut n8shun Abraham nutahtauunán, newutche kittinnonnumw8, God tapenum wutcheheun yeu qussukquanéhtu wunnaumonuh Abraham.
3.10 Kah eyeu wonk togkunk padtohkúhkon wutchonquom matugqut, yowutche nishnoh pasuk matug matta adtannegenun8g meechummúonk wunnegen, tummethamun, kah unnohkon n8taut.
3.11 Nen wunnamuhkut kupbaptizehennumw8 nashpe nippe wutch aiuskoiantamóonk, qut noh asukìit, nagum ánue menuhkesu onk neen, matta nuttapenum8 kenunnumun ummoxinash, noh pish kukkutchessumukkou nashpe wunnetupanatamwe Nashauanittou, kah n8tau.
3.12 Neh uppaannatunkanoh ut wunnutcheganit, kah pish uppannuppe pahketeauun ahhut pogohhomuk, kah mohmounum 8wheatumash weekit, qut wussadteaumunash wutchikohsumunash matta haontán8k n8teau.
3.13 ¶ Neit Jesus peyau wutch Galile en Jordan ut John woh ukkutsumoh nashpe nagum,
3.14 Qut John ukquihtinnuh n8wau, Nukquenauwehúk kukkutsumunneat, kah kuppeyaauseh?
3.15 Kah Jesus namp8hamauoh, kah n8wau, Nátch eyeu, newutche ne ne tapeneunkquot pannuppe ussenat wame wunnomwausseonk, neit wuttinnànumon.
3.16 Kah Jesus ne$adt baptizehit, teanuk kuhpushau wutch nippekontu, kah kusseh, tauehtunk kesuk, kah naau wunnashauanitt8moh God upunehtunkquoh onatuh wuskuhwhunan kah uppogs8quoh.
3.17 Kah kusseh, wadtauatonkqussuonk wutch kesukqut, n8wau, Yeuoh n8womunnègoneu nuttai8m, noh wohsikkitteahikque.
4.1 NEit Jesus sagkompagunau nashpe nashauanit, en touohkomuk, woh ukqutchheuh mattannit.
4.2 Kah matta metseik yauunchag kesukodtash kah yauunchag nukkonash, ompetak mo kodtupp8.
4.3 Kah quajheunt paôónont, wuttinuh, ken wunnaumonait God, n8wash yeush qussukqunash petugqunneganuutch.
4.4 Qut wunnamp8hamauoh n8wau, wussukwhosu, matta pish missinnin webe pomantam8 wutch petukqunnunk, qut nashpe nishnoh kutt8onk 8m88 wutt8nit God.
4.5 Neit mattannit 8waápinuh wunnetupanatamwe otanat, kah upponuh nah8sik peantamwakomuk.
4.6 Kah wuttinuh, ken wunnaumônait God, penuhteash kuhhog, newutche wussukwhosu, pish wuttînnumauh wutangelsumoh ummeechumuhkonat papaume ken, kah pish kutashinukquog ut wunnutchegan8wóut, ishkont kusseet togkushin qussukquanit.
4.7 Jesus wuttinuh, Wonk wussukwhosu, Matta pish kukqutchheoh God kum-Manitt8m.
4.8 Wonk mattannit wunnemunuh ahche kussohkôayeuut wadchuut, kah wunnohtunnónash wame tahs8tam8ongash muttaohket, kah wussohsum8ongash.
4.9 Kah wuttinuh, Wame yeush kittinnummanunash kepshaúhsean, kah waussumêan.
4.10 Kah Jesus wuttinuh, Amaish Satan nuppusquanit: newutche wussukwhosu pish k8waussum Jehovah kum-Manitt8m, kah pish nagum nont k8waussum.
4.11 Neit wunnukonuh mattannit, kah kusseh Angelsog peyaog, kah wuttannumauóuh.
4.12 ¶ Kah n8tog Jesus kupshagkinau John, monchu en Galile.
4.13 Kah nagottuk Nazareth, peyau, kah wutayin Kapernaum, ussetahtu, wohkôeu Zabulon kah Naphthali.
4.14 Onk woh ne nnih ne an8wop nashpe Esaias quoshodtumwaen n8wop.
4.15 Ohke Zabulon kah ohke Naphthali, ohquanshin may ketahhannit, ogkomuk Jordan, Galile gentilsehtu.
4.16 Missinninnuog apitcheg pohkenaiyeuut naumwog missi wequai, kah aphettit wutohket kah wutonk8ohtom nupp8onk, wequaì speem8.
4.17 ¶ Na wutche Jesus kutche kuhk8tomuhteau, kah n8wau, Aíuskoiantam8k, newutchê kesukque ketass8tamóonk pas8cheyeu8.
4.18 Kah Jesus oiohquashadt ketahhannit Galile, nauau neeswe wemattittuoh, Simon ussowesu Peter, kah Andrew weechaioh, ponashabpahettit ut ketahhannit (newutche ponashabpaenuog)
4.19 Kah wuttinuh nahoh, asuhkiegk, kah kutáyìmauonumw8 kuppon hashabpaonaont wosketompaog.
4.20 Kah teanuk nukkonáog wuthashabp8uh kah wutásukauóuh.
4.21 Kah ne ayayomp, nauau onkatogeh neeswe wemattittuoh, James wunnaumonuh Zebede, kah John wematoh, ut kuht8nogqut, weeche Zebedeoh 8sh8oh wodchippinnashabpahettit, kah 8wehkomuh nahoh.
4.22 Kah teanuk wunukkodtumunneau kuht8nog, kah 8sh8oh, kah wutasukauóuh.
4.23 ¶ Kah Jesus au quinnuppu wame Galile ukkuhk8tomauuh nahoh ut wussynagogsumóut, kah ukkuhk8tomauuh ketass8tamóe wunnaunchem8kaonk, kah wutut keteahhouónash wame mamatchenaongash, kah wame spunnaongash kenugke missinninnuog.
4.24 Kah waeenomaonk pannupshaum8 wame Syrîa, kah uppadtauóuh wame matchenanutcheh missinninnuh, aninnanutche m8cheke aninneaongash, onkquommomm8ongash, apetunkqutcheg mattannitt8h, kah neg kogkeácheg, nanunksitcheg, kah wunnetskeheuh.
4.25 Kah monaog missinninnuog wutasukauóuh wutch Galile, wutch Dekapolis, wutch Jerusalem, kah wutch Judea kah wutch ogkomuk Jordan.
5.1 KAH nauont m8chequsháoh, ogquodchuau wadchuut, kah namatapit, ukkodnetuhtaénumoh peyauonuk.
5.2 Kah woshwunum wutt8n, ukkuhk8tomauuh n8wau,
5.3 Wunnanumóog kodtummungeteahoncheg, newutche wuttaihêeu kesukque ketass8tamóonk.
5.4 Wunnanumóog neg mogig, newutche pish muskouantamwâheoog.
5.5 Wunnanumóog neg manunnissitcheg, newutche pish wutahtauunneau ohke.
5.6 Wunnanumóog neg kodtupwutcheg, kah kaukutt8gig wunnomwausseonk, newutche pish wamep8og.
5.7 Wunnanumóog neg monaneteacheg, newutche pish ummiskomunneau monaneteaonk,
5.8 Wunnanumóog neg pehketeahoncheg, newutche pish nauóog Goduh.
5.9 Wunnanumóog neg wunnohteaonk ayigig newutche pish ussowen8og wunnechanuh God.
5.10 Wunnanumóog neg woskhetcheg, wutch wunnomwausseonk, newutche wuttaiheeu kesukque ketass8tamóonk.
5.11 K8nanumitteamw8 wosketompaog mamatchenukqueog, kah woskehukqueog, kah wame pann8waeu mamatchenukqueog wutch nen.
5.12 Wekontam8k, kah ahche muskouantam8k, newutche missiyeuash kutonkquatunkanash kesukqut, newutche netatuppe ne woskeheunneau quoshodtumwaenuog negonnekunkqueógig.
5.13 ¶ Kenaau kussaltanùumw8 muttaohket, qut salt wannehteunk wussaltanu8onk, uttô pish wonk saltanu8, quenau wanne wunnegenninn8gk, qut pish pogketamun, kah wutattaskukkomunneau wosketompaog.
5.14 Kenaau 8wequai8m muttaok, Otan ohtag kodtuhkoag woh mat atahtoóuun.
5.15 Asuh chikohsumóhettit wequananteg, matta wunnogqunum8unneau quaquadwhonganit, qut ut wequananteganuhtugqut en wohsumôm8 wame wetu.
5.16 K8wequai8m wohsum8m8utch ut anaquabhettit wosketompaog, woh wunnaumunneau k8nanakausuonganash, kah woh quttianumau k8sh kesukqut.
5.17 ¶ Ahque unnantam8k n8che peam matcheheonat naumatuonk, asuh quoshodtumwaenuog, n8che peyom matta matcheheonat qut ussenat.
5.18 Newutche wunnamuhkut kittinnonnumw8, kesuk kah ohke pish nukkomwém8, qut nequt chohkushik asuh peneai wuttinn8waonk matta pish nukkomwêm8, qut wame pish nnih.
5.19 Wuttinnaiin howan pohquenuk pasuk peasik wuttinn8waonk, kah ne kuhk8tomauont wosketompuh, noh pish ussowenau péisses ut kesukque ketass8tam8onganit, qut howan usseit, kah kuhk8tomauont, yeuoh pish ussowenau masugkenuk ut kesukque ketass8tam8onganit.
5.20 Newutche kuttinnonnumw8, k8nomwayeuonk tohneit matta m8cheke wunnegennin8gk onk ne 8nomwayeuongan8 Scribsog kah Pharisesog, matta pish kuppetutteamw8 kesukque ketass8tam8onk.
5.21 ¶ Ken8tamuneáop an8womukup n8adt, Nushehteahkon, qut howan nushehteadt, pish nunnukquoppu en wussittum8onganit.
5.22 Qut kuttinnonnumw8, wuttinniin howan musquanumont weechaioh, tahn8che pish nunnukquoppu wussittum8onganit, kah howan unnont weechaioh, Raka, pish nunnukquoppu ut mouenat, qut howan unnont kummattammag8, pish nunnukquoppu chepiohkomukque n8tauut.
5.23 Yowutche paudtoan kummag8onk ut Altar, kah na mequoantaman, kemat ne teag k8chumuk.
5.24 Na ponsh kummag8onk anaquabit Altar, kah monchish, negonne wunn8wagk kemat, kah neit peyaush, kah magish kummag8onk.
5.25 Teanuk wunn8wagk petukkonukquean, ne an weecháutteóg, ishkont petukônukquean, kuttiss8unuk wussittumwaénuut, kah wussittumwaênin kuttiss8unuk aninohsuenuut: kah kukkupshagkinit.
5.26 Wunnamuhkut kuttinsh, matta pish kussohham8, na wutch, asquam òadtehteaan nishnoh pasuk chogq.
5.27 ¶ Ken8tamunneáop an8womukup n8adt, Mamussehkon.
5.28 Qut kuttinnonnumw8, howan moneauont mittamwussissoh nanwun8dsquauut mahche mamussu ut wuttahut.
5.29 Kuttinnuhkouneu kuskesuk togkussittassumukquean, kodtunush kah pogketash, newutche, negonne wunnegen nequt chippai kuhhog woh k8wanteauun, onk wame kuhhog matta unnohteaunat chepiohkomuk.
5.30 Kuttinnohkou togkussittahsumukquean tummethash, kah pogketash, newutche negonne wunnegen nequt chippai kuhhog woh k8wanteauun, onk wame kuhhog matta unnohteauunat chepiohkomuk.
5.31 An8wonuh, howan pogkenont ummittamwussoh aninnumauonch pogkenittue wussukwhonk.
5.32 Qut kuttinnonnumw8, howan pogkenont ummittamwussoh, qut matta newutche nanwunn8dsquauonk, wuttinheuh mamussinneat, kah howan wetauomont pogkenamukeh, mamussu.
5.33 ¶ Wonk ken8tamunneáop an8wamukup n8adt, Matta pish pann8wae kutchadchekeyeuóh, qut pish kutussen Godut wame kutchadcheyeuwaongash.
5.34 Qut kuttinnonnumw8 ahque chadchekeyeuwagk, asuh matta nashpe kesuk newutche ne wutappuonk God.
5.35 Asuh matta nashpe ohke, newutche ne God ukquenannehtuonk, ut wusseetut asuh matta nashpe Jerusalem, newutche ne wutotan missugken ketass8t.
5.36 Asuh chadchekeyeuohkon kuppuhkukqut, newutche woh mo kutáyim8h pasuk meyausunk wompi asuh m8i.
5.37 Qut kukkeket8kaongan8 pish nux, nux, matta, matta, kah nish$noh m8cheke onk yeush, wutch peyaum8 matchet.
5.38 ¶ Kenan8tamunnaop an8wamukup Muskesuk wutch muskesuk, kah meepit wutch meepit.
5.39 Qut kuttinnonnumw8, howan woskehukquean, ahque adtumehtau, qut howan anehtohukquean kuttinnohkoeu konn8naut, quttukquaish wonk onkatuk.
5.40 Kah howan petukanukquean moeonganit, wutch neemunumun kutogk88, neemunitch wonk kumm8nak.
5.41 Howan chequshanukquean wechaónat pasuk mile, wechau nees.
5.42 Howan wehquttumunkquean, aninnumau, noh nogkuhkaónukquean, ahque qushketau.
5.43 ¶ Ken8tamunnaop an8wamukup, womoous ketatteamong, kah sekeneau kummatwom,
5.44 Qut kuttinnonnumw8 womon8k kummatwom8óog, wunnanumok nagoh matchenanumukqueogig: wunnesehtok nagoh sekeneunkqueogig: peantamwanshuk nagoh tahn8chehukqueògig, kah woskhukqueôgig.
5.45 Onk woh kenaau wunnechanoh k8sh8 kesukqut, newutche uppaspishaheau wunnepàuz8moh ut matchetowehtu, kah wunneetowehtu: kah wussokanonukauau sampwe usseaeneuh, & matta sampwe usseaeneuh.
5.46 Newutche womonok nagoh womonukqueógig, chaugua kutonkquatunkan8? sunnummatta mukk8kinnuaenuog ne wuttutuppe usseneau.
5.47 Womoaussuontouánumauwodt nont kematog, uttiyeu en wunnegen kutusseongan8, sunnummatta netatuppe usseog mukk8kinnuaenuog.
5.48 Newutche pannuppe wunnet8k neane k8sh8 kesukqut pannuppe wunneetuk.
6.1 AHquetea8k ussenat kukkitteamonteanitteaongash anaquabhettit wosketompaog, woh kenauquog, ishkont matta kutonkquatunk8 kesukqut k8sh8.
6.2 Yowutche mag8ansh kukkitteamonteanitteaongash, ahque puhpequash monopuhpeg anaquabean: eiantukkeiyeuog neyane asehettit peantamwakomukquehtu, kah taumaogquehtu, woh waenomóog ut wosketompautu, wunnamuhkut kuttinnonnumw8 wuttonkquatunkan8 ohtóog.
6.3 Qut mag8an kitteamonteanitteaongash, kummenadche ahque wahteauitch, toh kittinnohkou àsit.
6.4 Onk woh kukkitteamonteanitteaongash kemeyeu8ash, kah k8sh nauquean kemeu, nagum kutonkquatunk pohquaeu.
6.5 ¶ Kah peantamanish, matta pish keyaneunkqussu eiantukiyeuog: newutche womantamwog peantamunat, nepauhettit peantamwakomukqut, kah nâyag taumaugquehtu, woh wunnauóuh wosketompaog, wunnamuhkut kuttinnonnumw8, wuttonkquatonkan8 ohtóog.
6.6 Qut ken peantamanish, aush p8tsauut, kah yeantanumaish, peantamau kemeu, kah k8sh nogquean kemeu, pish kutonkquatunk pohquaeu.
6.7 Qut peantamóg, ahque tahn8che n8wagk nohnompu, netatup pauwauwog, newutche unnantamwog pish nunn8tont wutch m8cheke keket8hkaonk.
6.8 Newutche ahque netatuppewegk nagoh newutche k8sh8 wahteauun uttiyeush quenahukqueógish, asquam newajeh peantam8ógup.
6.9 Yowutche yeu unne peantam8k: N8shun kesukqut, quttianatamunach k8wesuonk.
6.10 Peyaum8utch kukketass8tamóonk, kuttenantamóonk ne n$nach ohkeit neane kesukqut.
6.11 Nummeetsuongash asekêsukokish assamainnean yeuyeu kesukok.
6.12 Kah ahquoantamaiinnean nummatcheseongash, neane matchenehukqueagig nutahquontamóunnonog.
6.13 Ahque sagkompagunaiinnean en qutchhuaonganit, webe pohquohwussinnean wutch matchitut. Newutche kutahtauun ketass8tamóonk, kah menuhkesuonk, kah sohsumóonk micheme. Amen.
6.14 Newutche ahquoantamauog wosketompaog matchenehukqueogig, k8sh kesukqut pish wonk kutahquontamunkou.
6.15 Qut matta ahquoantamau8og wosketompaog matchenehukqueogig, neit matta pish k8sh8 kutahquoantamunkou kummatcheneheaonganooash.
6.16 ¶ Kah matta metseógish, ahque yaneungqussegk eiantukkeiit maenonkqussinneat, newutche penuwunneunkqussuog, woh wosketòmpaog wunnauóuh matta meetsein, wunnamuhkut kuttinnonnumw8 wutonkquatunkan8 ohtóog.
6.17 Qut mat meetseanish, saumûnush kuppuhkuk kah kusekquash.
6.18 Onk woh mo kenaug8 wosketompaog mat meetsein, webe k8sh, uttiyeu kemeu, kah k8sh uttoh nogquean kemeu, pish kutonkquátunk pohquaeu.
6.19 ¶ Ahque ut wadchanum8k kenompakouunn8oash yeu muttaohket, uttiyeu papoquttamuk kah ogquonkquag áneuk, kah uttoh kumm8towaenuog pohquabesehettit, kah kumm8towog.
6.20 Qut ponam8k kenaau mohtonche kenompakouunooash kesukqut, uttoh woh mo adt anitn8k asuh papoquodtam8muk onk woh mo komm8towaen pohquabesein, kah komm8to.
6.21 Newutche uttiyeu kenompakou ohtag, na kuttah wonk ohteau.
6.22 OOwequa8m kuhhóg, kuskesuk, yowutche kuskesuk pohkag, wame kuhhog numwohteau wequai.
6.23 Qut kuskesuk machuk, wame kuhhog numwohteau pohkenai, yowutche k8wequa8m ne apehtunkquean, pohkenag toh unnukkukqueu missi ne pohkenai.
6.24 ¶ Wanne woh howan neesadchanóou wussontimomoh, newutche asuh pasuk8 sekeneauau, kah womonau onkatoge: asuh pasuk8 weetomau, onkatoge ummishananumoh: woh mo k8tinninneumuhkauoh kuhhog God kah Mammon.
6.25 Yowutche kuttinnonnumw8, ahque wussaume wuttamanatam8k kukketeaonkan8, chauguas woh meechuóg, asuh chauguas wuttattamog: asuh kuhhog, chauguas hogk8óg, sunnummatta keteaonk mishôadttinn8 onk meetsuonk? kah kuhhog onk hogk8onganash.
6.26 Nók psuksesog mamatchekesukqut, newutche matta ohketeaouog, asuh kepenumóog, asuh posekinnumoog weátchiminneash, ónch k8sh8 kesukqut wutassamoh nahhoh, sun matta nag kutanukauoóog?
6.27 Howan kenaau wuttamanatog onchekheunt wuhhogkuh nequtishquonogkot.
6.28 Kah tohwutch wussaume k8tamanatamw8 hogk8wongash, natwontam8k peshauonash touohkomukqut, toh adtanegek, matta anakauseog, matta tuttuppinnahtea8og.
6.29 Qut kuttinnonnumw8, Solomon wame wowunhogk8unàonk matta mó wuttonhogk8unnáun netatup yeush.
6.30 Yowutche God yeu hogquonont moskehtuoh touohkomukqut, uttiyeu yeu kesukok ohteau, kah saup unnuhkon attissunkanit: sunnummatta m8cheke pish kutogqunukkou, Woi kenaau peamesik k8namptam8ongan8.
6.31 Yowutche ahque wussaume wuttamanatam8k, n8wagk chauguas woh nummeechimmun, chauguas woh n8tattammun, chauguas woh nuthogkummun?
6.32 Newutche gentilsog wame yeush wunnatinnehamunáoash, newutche k8sh8 kesukqut 8wahteoun yeush wame quenahukqunnaoash:
6.33 Qut negonne natinneham8k wutass8tamóonk God, kah wussampwogquanumaonk, kah wame yeush pish kukk8tinnumonteanaoash.
6.34 Yowutche ahque wussaume wuttamanatam8k saup, newutche saup wuttamanatam88 wuttaiheash, wamut pasuk kesuk, ne machuk wuhhog.
7.1 AHque 8sum8k, onk matta woh k8sumitteamw8.
7.2 Newutche uttoh wussittamóonk wasittumog, pish k8sumitteaneau, kah uttoh quttuhhamoonk quadhamog, pish kukqutwhutteaneau wonk.
7.3 Kah tohwutch nauman papissai kemat wuskesukqut, qut mat kenatwontam mahtug nehenwonche kuskesukqut.
7.4 Asuh toh woh kittin kemat, Pâ nutamaunumun papissi kuskesukqut, kah kusseh mehtug nehenwonche kuskesukqut.
7.5 Kuteiantukeiyeu, negonne pogketash matug nehenwonche kuskesukqut, kah neit pish pahke kenaumun, papissai kuppogketamunat kemat wuskesukqut.
7.6 ¶ Ahque aninnumau anumwog, ne sephausuonganu8k, ahque unnohteagk kenompakouunash anaquabhettit pigsog, ishkont wutashkukkomunaoash ut agwe wusseet8woash, kah qushkehettit wonk kuss8kshanukk8wóog.
7.7 ¶ Wehquetum8k, kah pish kittinnummonteaneau, natinneham8k kah pish kummiskomunneau, chohchunkquttahham8k kah pish k8woshwunnumonteaneau.
7.8 Newutche nishnoh pasuk wehquetug wutattumunumun: noh natinnohhog ummiskomin: kah chohchunkquttahhog pish woshweemo.
7.9 Asuh uttiyeuoh wosketomp wunneechanoh wêhquetumunkquit petukqunneg, sun woh wuttinnumauoh hassun?
7.10 Asuh wehquetumunkquit namohsoh, sun woh wuttinnumauoh ask8koh?
7.11 Newutche kenaau matchetoóg wahteauog wunnegenash mag8ongash aninumauat keneechanog: anue m8cheke k8sh kesukqut, wunnegenash mag8ongash pish wuttinnumóuh neh wehquetumunkqutcheh.
7.12 Newutche nishnoh teag kukkodtantamauóneau kittinhukqunnaeu wosketompaog, unnehuk nanuk, nag: newutche yeu naumatuonk kah quoshodtumwâenuog.
7.13 ¶ Petutteagk peónogok squont, newutche mishonogod squont, kah mishonogok may ne sagkompagunnuom8uk en awakompanónat, kah monaog na uppetukoneau.
7.14 Newutche peonogok squont, kah pemaogok may ne sogkompagunnuom8uk en pomantamunat, kah ogguhsuog na maskomunneau.
7.15 ¶ Kah wabesuón8k pann8wae quoshodtumwaenûóg, uttiyeug pâuhônukqueógig shepsoh hogk8og, qut ánomut m8m8hweyausae nat8ksuog.
7.16 Nashpe ummeechummuonganóoash pish k8wahuóog, sun mauunneauog wenominneash ut asinekóussehtu asuh figsash ut kogkóunogkohquohh8wêhtu.
7.17 Netatup, nishnoh wunnegen matug adtannegen wunnegenash meechummuongash, qut matchit matug adtannegen matchetoash mechummuongash.
7.18 Wunnegen matug matta woh mattummeechumunn8, kah matchet matug matta woh wunnummeechumúnn8.
7.19 Nish$noh matug matta wunnummeechummun8g, kouwehthamun, kah kutjishauhkon.
7.20 Yowutche pish k8waheauóog nashpe ummeechummuonganooash.
7.21 ¶ Matta nish$noh pasuk noh ânukau Lord, Lord, pish petutteau wutass8tam8onganit kesukqut, qut noh aseit wuttenantamóonk n8sh kesukqut.
7.22 Monaog pish nuttinukquog nekesukok Lord, Lord, sunnummatta nukkuhk8tomuhteaumunnónus ut k8wesuonganit, kah sunnummatta nussohwhunnomunnónus mattannitt8og ut k8wesuonganit, kah nutussumunnonus monatâsh monchanatamwe anakausuongash ut k8wesuonganit?
7.23 Kah neit pish nutinnóog nag, matta k8weáhenomwop, aumaeihtaegk anakauseógish matcheseonk.
7.24 ¶ Yowutche wuttinnaiin howan yeush n8tog nuttinn8waongash, kah usseit nishog, pish nutogqunneunkqueh waantamweinnuut adtannikitteadt qussukquánit.
7.25 Kah peyaum8uk sokanon, kah tomogkon, kah mishetashin, kah wutayeuwuttaminneau wetu, kah matta penushano, newutche uttannehteausu qussukquanit.
7.26 Kah nish$noh n8tog, yeush nuttinn8waongash, kah matta usseit nishog, ogqunneunkqussu mattammagqut, adtanikteadt naguntu.
7.27 Kah peyaum8uk sokanon, kah tomogkon, kah mishetahshik, kah wutayeuwuttaminneau ne wetu, kah penushau, kah missi uppenushaonk.
7.28 Kah teánuk n$nih Jesus wohkukquoshitteunk yeush wuttinn8waongash, missinninnuog ummonchanatamunneau ukkuhk8tomuhteaonk.
7.29 Newutche kuhk8tomauont ogqunneunkqussu piahquttumwenùut, kah matta ogqunneunkqussu Scribsog.
8.1 NOOkit wonk wutch wadchuut, monaog m8chequshaog wutasukauóuh.
8.2 Kah kusseh wachequit uppeyauónuh kah 8wowussumuh, kah n8wau, Lord unnantamman woh kuppahkhe.
8.3 Kah Jesus summagunum wunnutcheg kah ummussinoh kah n8wau, nuttenantamun pahkeish, kah teanuk wachequit pahkheau.
8.4 Kah Jesus wuttinuh, Ahque us howan, qut monchish naeitau sephausuenuog, kah magish ummag8onk ne anukqueog Moses, newutche wauwonuh nahog.
8.5 ¶ Kah Jesus petutteadt Kapernaum, kenomppasuk peyauònuh wūnanompasumuh.
8.6 Kah n8wau Lord, nuttinneum seepsin ut nekit nanunkqsu, m8cheke onkupuneau.
8.7 Kah Jesus wuttinuh, pish na nuppeam kah nunnetskeh.
8.8 Kenompasuk wunnamp8hamauoh n8wau, Lord matta nuttapenumm8 kuppeyonat nekit, qut webe ket8kash kutt8onk, kah nuttinneum netskesu.
8.9 Newutche nen wosketomp agwu nanaânuwaog, kah ayeuteaog nutagwappehtunk, kah yeuoh nuttin monchish, kah monchu, onkatog peyaush, kah peyau, nuttin nuttinneum ussish, kah wutussen.
8.10 N8tog Jesus, monchanatam, kah wuttinuh nahoh asuhkonkqutche, wunnamuhkut kuttinnonnumw8, asquam nummiskom8h wunnamptam8onk, yeu nukkukqun, matta ut Israel,
8.11 Kah kuttinnonnumw8, monaog pish peyauog wutch wutchepoau, kah wutcheksuau, kah pish weetappemaog Abrahamoh kah Isaakoh kah Jakoboh kesukque tahs8tamm8onganit.
8.12 Qut wunnechaneunk wutass8tam8onganit, pish sohwhohkonog en muttae pohkenaiyeuut, naut pish mauonk, kah nunnukkutt8hamôonk.
8.13 Kah Jesus wuttinuh kenompasuk8unitche, monchish, kah neane wunnamptaman ne kittinhettean, kah wuttinneumoh netskeheoninneuh neit wadchit.
8.14 ¶ Kah Jesus petutteadt Peter wekit naau ummittamwussoh okasoh seepsin wesohshau.
8.15 Kah ummissunnumaoh wunnutcheg, kah wesohshaonk wunnukonuh, kah omohkit, kah wunnadtupwuhheuh.
8.16 ¶ Wanonk88k paudtauaog monaoh appetunkqunutcheh mattannittoh, kah nagum sohwohteau mattanitt8h nashpe wuttinnowaonk, kah wunnetskeheuh wame matchenanutcheh.
8.17 Woh nnih ne an8wop quoshodtumwaen Isayas n8wau, wunnemunumunash nagum nunn8chumwesuonganunonash, kah waapunnum nummahchinaonganunonash.
8.18 ¶ Kah Jesus nauont monaog quinnuppu, wuttinuh, ogkomut ontuh.
8.19 Kah pasuk Scribe uppeyauonuh, & wuttinuh, nussontimom, kutasukaush uttoh aôan
8.20 Kah Jesus wuttinuh, wonkqussissog ówonogkuog, kah psuksesog mamahchekesukqut wodshiyeuog, qut wosketomp wunnaumonuh matta ahtoou uttoh p8nuk uppuhkuk.
8.21 Kah onkatuk ukkodnetuhtaeneumoh wuttinuh, Lord negonne onti posekinnonti n8sh.
8.22 Qut Jesus wuttinuh, asuhkah, kah nupp8og posekinahettich wunnupp8m8uh
8.23 ¶ Kah petutteadt kuht8nogqut, ukkodnetuhtaeneumoh wutasukauouh.
8.24 Kah kusseh, meshetahshin kehtahhannit, kah wunohkukkomunneau tukk8og kuht8nog, qut nagum kouweu.
8.25 Kah ukkodnetuhtaeneumoh uppeyauunouh, wutt8kinouh. wuttinouh, Lord wadchaninean nukquttuhsháumun.
8.26 Kah wuttinuh nahog tohwutch wabeseog, woi kenaau ogguhsin k8namptam8onkan8, neit omohkeu aushkóumau mishetahshinneoh, kah keitoh, kah na mo mishauwepun.
8.27 Qut wosketompaog monchanatamwog n8waog, howan wosketomp yeuoh, newutche wabanog kah ketahhanog wunnoswehtauóuh.
8.28 ¶ Onk paont ogkomut, penuohkomukqut Gergesensog, nesuog mattannit apehtauoncheh nogskououh sohhamwehettit wutch weenohket, ahche nushquetuog onk matta woh howan uppaumushauon ne nogqueu.
8.29 Kah kusseh wadtauatunkqussuog n8waog, tohkittinhennumun Jesus wunnaumonuh God? sun kuppeyam kutawakompunnasunnanonut koshkommeu.
8.30 Kah noadtit, pigsog monaog natuppuhkóog.
8.31 Neit mattannitt8og wunnanampassumouh, n8waog, sohwohkauseog, ontunkonnan herde pigsehtu.
8.32 Kah wuttinuh monchek, kah sohhamwehettit: petutteaog pigsehtu, kah kusseh, wame herde pigsog womsinneanittuog penuk8hkontu ketahhannit, kah qutauwushauog ut nippekontu.
8.33 Kah neg naneauheoncheg wussem8og auog otanat, kah wuttinaunchemunneau wame, kah uttoh anhet apehtunkqut mattannittoh.
8.34 Kah kusseh wame wut8tanieog sohhamwog nogkuskauáog Jesus, kah nauahettit, wunnanampasumóuh woh sohwehtamun wutohtu:
9.1 KAh petutteau kuht8nogqut, qushkodteau, & peyau nehenwonche wut8tanat
9.2 Kah kusseh uppaudtauóuh nanunkqussuoh, sepsin oppinneat: kah Jesus nag* 8namptam8ongan8, wuttinuh nanunkussinnutcheh, Nuttai8m wunnamptah kummatcheseonganash kutahquontamonteanash.
9.3 Kah kusseh nawhutche Scribsog n8waog ut wuttinnómiyeum8óut, Yeuoh blasphemau.
9.4 Kah Jesus wahteunk wuttenantam8onganooash, wuttinuh, Tohwutch matchenantam8k ut kuttahh8out?
9.5 Uttiyeu ánukumôk n8wónat kummatcheseongash kutahquontamonteanash, asuh n8wonat, omkish kah pomushaush?
9.6 Qut woh k8wahteaunneau wosketomp wunnaumonuh wutahtaun menuhkesuonk ahquontamunat matcheseonganash, ut ohkit, neit unnau nanunkussinutcheh, Omkish, tahshinish kutappin, kah aush kekit.
9.7 Kah omohku kah monchu en wekit.
9.8 Qut m8chequshacheg namohettit monchanatamwog, sohsumm8óunóog Goduh, newutche yeu menuhkesuonk aninnumauan wosketompuh.
9.9 ¶ Kah Jesus na wagk, naau wosketompuh ussowesu Matthew, appu attumunumunat ompeteaonk, kah wuttinuh asuhkah, kah nepau wutasukauoh.
9.10 ¶ Onk nnih, Jesus metsit ut wetuómut, kusseh monaog Publikanog kah matcheseaenuog peyauog ut 8wetapemouh, kah ukkodnetuhtaeneumoh.
9.11 Kah Pharisesog namohettit, unnaog ukkodnetuhtaenuoh, tohwutch kussontimom weepumont Publikanog kah matcheseaenuog?
9.12 Qut yeu n8tog Jesus, wuttinuh nahoh neg mat mahchinacheg wanne quenahuk8og ponaskehtuaénúh, webe mahchinácheg.
9.13 Qut monchek kodnetuhtau8k uttoh anauwuttam8m8uk, nukkodtantam kitteamonteanikon, kah wanne sephausuongash: newutche matta n8che peyoh wekomonat sampweusseaenuog qut matcheseaenuog en aiuskoiantamunat.
9.14 ¶ Neit uppeyauonuh ukkodnetuhtaéneumoh John, n8waog tohwutch mat metséog nenawun kah Pharisesog nohnompu, qut kukkodnetuhtaêneumog matta matmeetseog.
9.15 Jesus wuttinuh nahoh, Nunkompaog wessentamunneat sun woh móog wessentog nasohke na weetomont? qut pish kesukodtash peyaum8ash wessentamwaénin pish amaunumauonauh, kah neit pish mat metseog.
9.16 Matta woh howan upponum8h wuske kodchuhkoi m8nak nukkonhogk8nut, newutche uttoh na ponumuk kuppohtaumuk shonogkinnum8m8, & m8cheke matchehtaun.
9.17 Asuh matta wosketompaog ponumóog wusku wine nukkonishquadt, ishkont pokshaog nukkonishquonk, kah wine mahtutchuan, kah wishquonk matchheoog, qut ponamwog wuske wine wuskishquadt, kah neeswe wadchanóog.
9.18 ¶ Yeush âanont, kusseh peyau nanánuaenin, 8wowussumoh, n8wau, nuttaunes kuttumma nupp8, qut peyaush, kah ponamau kenutcheganash, kah pish keteau.
9.19 Onk Jesus nepau kah wutasukauoh, kah ukkodnetuhtaeneumoh.
9.20 (¶ Kah kusseh mittamwossis qushinausu nabo neese kodtumwaeu, uppusquanit asukauoh; onk ummussinnumauoh wuthogk8 uhquaeu.
9.21 Newutche n8wau ut wuttahut, woh mussinnumon webe wuthogk8, pish nukketeam.
9.22 Qut Jesus ukquinnuppehtauoh, kah nauont, wuttinuh, nuttaunes, wekontash, k8namptam8onk kukketeahuk, kah neit wadchit mittamwossis keteau.)
9.23 Kah Jesus paont nanaánuwaen wekit, kah nauont pahpequanitcheh, kah missinninnúog wadtauatonkqussuog.
9.24 Wuttinuh nahoh, qussogukkompau8k, newutche nunksquau matta nupp8, qut kouweu, kah wutahanéhtauóuh.
9.25 Kah aumaehettit missinninnuog, petutteau, kah wussagkunitchanuh, kah nunksquau t8kshau.
9.26 Kah wunnusittongquot monchemop wame ne ohkit.
9.27 ¶ Kah Jesus monchit na$wutch, nesuog pogkenumwompaog, wutasukauouh, mauog kah n8waog, Ken wunnaumonuh David kitteamonteanuminnean.
9.28 Kah paont wetuómut, pogkenumwaenuog uppeyauunóuh, kah Jesus wuttinuh nahoh, sun k8namptamw8 woh yeu nutussen? wuttinóuh nahoh, Nux Lord.
9.29 Neit ummussinumauoh wuskesuk88ásh, kah n8wau, neyaunag k8namptam8ongan8 ne nehetteagk.
9.30 Kah wuskesuk8ash woshwemoash, kah Jesus ummenuhke unnoh, howan wahteauukitch.
9.31 Qut monchehettit wuttinaunchimunneau waenomaonk wame ne ohkit.
9.32 ¶ Sohhamóhettit kusseh, uppaudtauouh mat kaket8oh, wutapehtauoh mattannit.
9.33 Kah sohwhohteamuk mattannit, mat kaket8g keket8kau, kah m8chequshacheg monchanatamwog, n8waog, Asq noh toh nuttit naum8unan nnih ut Israel.
9.34 Qut Pharisesog n8waog, sohwohteau mattannittoh nashpe piahquttumwé mattannitt8h.
9.35 Kah Jesus papaumushau wame 8tánahtu kah 8tanemesehtu, kuhk8tomwehteau ut wussynagogsumm8óut, kuhk8tomuhkon wunaunchem8kae ketass8tamoonk, kah netskehteunk wame mahchinaongash, & wuttamepunnaongash kenugke missinninnutu.
9.36 ¶ Qut nauont m8chequsháoh kitteamonteanumoh, newutche sauunumwog, kah nanwiyeuog netatupe shepsog wanne wunnanawunnuwomeog.
9.37 Neit wuttinuh ukkodnetuhtaéneumoh, Wunnamuhkut missumunnu8, qut ogguhsuog kepenukeg.
9.38 Newutche nanampassum8k kussontimmom8 mahsuminneat woh ann8nau anakausuaénuh en ummissuminneaonganit.
10.1 KAh wehkomont nabo nes8unutcheh ukkodnetuhtaenéumoh wuttinnumauoh menuhkesuonk ayeuuhkonittue nishkeneungque nashauanitt8h wussohwohkonaóont, & netskeheonat wame enninneaonganog, kah wame mahchenaongash.
10.2 Kah 8wesuonganóoash nobo nes8utcheg Apostlesog yeush, negonne Simon ussowesu Peter, kah Andrew wematoh, James wunnaumonuh Zebedee, kah John wematoh.
10.3 Philip, kah Bartholomeu; Thomas, kah Matthew noh Publican, James wunnaumonuh Alpheus, kah Lebbeus, wutohtôeu wesuonk Thaddeus.
10.4 Simon uk-Kananite, kah Judas Iskariot, noh wonk 8nass8moh.
10.5 Yeuhoh nabo nees8oh Jesus an8noncheh, kah wuttinuh nahoh, kah n8wau, ahque ongq ummayeuóut gentilsog, kah ahque petutteohteok pasuk wut8tanaout Samaritansog.
10.6 Qut teaoggu ongq wanhetcheg shepsog ut wekit Israel.
10.7 Kah ne aauogk, kuhk8tamwehteagk, n8wagk, kesukque ketass8tamoonk paswohteau.
10.8 Netskeheuk mahchinacheg, pahkheuk wachequtcheg, omohkinuk nup, sohwhoteagk mattannitt8og, nanouwe kutattumunumumw8, nanouwe mag8k.
10.9 Quoshaeitamoteok gold, asuh silver, asuh brass kuppetunkan8out.
10.10 Mat petunk ut kuppomusháongan8out, neeshashiogk8hteogk matta moxinash, matta anwohhouunash, newutche anakausuen tumúhhouau ummetsuonk,
10.11 Kah teag otan asuh otanèm petutteaog, nat8tomuhteagk howan tapenuk, kah ne apegk naun kummonchenaóut.
10.12 Kah petutteaogish wetu, wonkumok.
10.13 Kah tapenum8m8uk wetu, k8nohteaongan8 nukkuhkom8m8utch, qut matta tapenum8mun8g, k8nohteaongan8 omponchem8utch ut kuhhogkaout.
10.14 Kah wuttinniin howan matta attumunukouog, asuh matta n8tamwehetteg kukkutt8wonganooash, amaeitam8g yeu wetu, asuh ne otan papauohteagk papissi kusseet8wout.
10.15 Wunnamuhkut kuttinnonnumw8 pish ánekoeyeu8 wutohtu Sodomitsog, kah Gomorritsog, ut wussittumwae kesukodut, onk neit ne otan.
10.16 ¶ Kusseh kutann8numw8 onatuh sheepsog en nóeu mukquoshimwohtu, yowutche waantam8k onatuh ask8kog, wuskehuwahte8k onatuh wuskuhwhananaog.
10.17 Qut wabesuôn8k wosketompaog, newutche pish kuppetukkônuk8ôog moeonganutu. kah pish kussasamatáhhukouôog ut wussynagogsum8ôut.
10.18 Kah pish kuppas8teaumw8 anaquabhettit nanaánuwaenúog kah ketass8tamwehtu newutche nen, wutche wauwaônaongan8 nag, kah Gentilsog.
10.19 Qut petukanukqueóg, ahque natwontam8k toh, asuh chauguoh an8waóg, newutche pish kittinnumonteaneau ne$nan howerut toh an8waóg.
10.20 Newutche matta kusseinneau kenaau, qut wunnashauanitt8moh k8sh8 noh adt ket8kont kuhhogkaóut.
10.21 Kah wematin pish ponau wematoh nuppunnat, kah wut8shimau wunneechanoh, kah wunnechaneumóog pish waapehtauóog 8chetuongan8uh, kah pish wutáyimauóuh nushittuonk.
10.22 Kah pish kussekeneunkumw8 wame wesketompaog newútche n8wesúonk, chequnehtog nó pajeh wohkukquoshinit pish wadchanau.
10.23 Qut kodtinnanukqueóg yeuut otanat, spuhh8wagk onkatoganit, newutche wunnamuhkut kuttinnonnumw8, matta pish pannuppe kukqushkodteaumw8 wutotanaóut Israel, nô pajeh uppeyonat wunnaumonuh, wosketomp.
10.24 Kodnetuhtuaen matta anúhkauóou wussontimomoh; asuh wuttinneumun matta aneukouóou wussontimomuh.
10.25 Wamut kodnetuhtaénin wutogqueneunkqussineat noh kuhk8tomauont, kah wuttinneumun ogqueneunkqussinneat wussontimomit: ussowenahettit Sontim ne wetuómut Beelzebub, uttoh pish ne m8cheke wuttissowenóneau wekit apinitcheh.
10.26 Yowutche ahque nag qusheuk, newutche mo teag puttogwhosin8h, ne mat pish woshwohtan8g, mat teag attohtósinoh ne mat pish wahteo8muk.
10.27 Uttoh ánunnóg ut pohkenáhtu, ne n8wagk ut wequaiyeuut: kah uttoh n8tamóg kekemwodtuonk, ne kuhk8tomwehteagk ut woskechekommukquehtu.
10.28 Kah ahque qusheuk nag nushoncheg muhhogkuh, qut matta wamunumógig nushon keteahogkou; qut teaogku qusheuk noh tapenuk awakompanánon naneeswe keteahogkou kah muhhog ut chepiohkomukqut.
10.29 Sunnumatta yeanóadteog psuksemesog neesuog neeskonaog, kah matta pish penusháou pasuk, k8sh8 matta ussek.
10.30 Qut kummeesunk ut kuppuhkukquash wame ogketamunash.
10.31 Yowutche, ahque wabesek, keyanóadtimw8 monaog psuksemesog.
10.32 Yowutche wuttinnaiin howan samp8aôsit nen ut anaquabhettit wosketompaog, pish wonk nussamp8waon ut anaquabit n8sh kesukqut.
10.33 Qut wuttinnaiin howan kóhkon8waósit ut anaquabhettit wosketompaog, onk nánuk nukkóhkon8wáon ut anaquabit n8sh kesukqut.
10.34 Ahque unnantam8k nùppeam ann8tamunat wunnóhteaonk ohkeit, matta nuppeóh ann8tamunat wunnohteaonk, qut togkodteg.
10.35 Newutche nuppeam ponumunat penuánittuonk wosketomp, ayeuuhkonittue 8shoh, wuttaunìn ayeuuhkonittue okasoh, wushímin ayeuuhkonittue wasenumonche.
10.36 Kah nehenwonche wekit apenitcheh ummatwomoh.
10.37 Nóh womonont 8shoh, kah okasoh, m8cheke onk nen, matta nuttapenukou: kah noh womonont wunnaumonuh asuh wuttaunesoh, ánue onk nen, matta nuttapenukou.
10.38 Kah noh matta attumunum8g uppumetshineum, kah asuhkiegk, matta nuttapenukou.
10.39 Noh maskog ukketeaonk pish 8wanteoun, kah noh wanteunk ukketeaonk newutche nen, pish ummiskomun.
10.40 ¶ Noh átumunukqueóg, nutattumunuk, kah noh attumunukqueh, attumunau an8nukqueaneh.
10.41 Noh attumunont quoshodtumwaeneuh ut 8wesuonganit quoshodtumwaen, pish attumunum wutonkquatunk quoshodtumwaen: noh attumunont wunnomwaeneuh ut 8wesuonganit wunnomwaen, pish attumunum wutonkquatunk wunnomwaen.
10.42 Wuttinniin howan wuttattamwehhéont webe sonkipog yeuh pasuk8h peisissinutcheh, ut 8wesuonganit kodnetuhtaenin, wunnamuhkut kuttinnonnumw8 pish matta wannehteáou wutonkquatunk.
11.1 ONk nnih maht8wadt Jesus ken8nont ukkodnetuhtaéneumoh nabo nees8unutcheh, na 8mun, nonche kuhk8tomuhteau kah kogkohk8aú otánahtú.
11.2 Kah John kuppishagkìnnuakomukqut, n8tog wutanakausuonganash Christ, ann8nau neesuoh ukkodnetuhtaéneumoh.
11.3 Wuttinnóuh nahoh, sun ken noh woh paont, asuh nuppaheómun onkatuk?
11.4 Kah Jesus nampoham, wuttinuh nahoh, Monchek wonk, John unnok yeushoh naumógish, kah n8tamógish.
11.5 Pogkenumwog naumwog, n8chuwesitcheg wonk pomushaog, wachequtcheg neetskesuog, kogkobsoncheg n8tamwog wonk, napukuppanneg omohkeog wonk, kah wunaunchem8kaonk kuhk8tomauon matchekuog.
11.6 Kah 8nanumau, wuttinnaiin howan matta pish togkussittassum8óneg.
11.7 ¶ Aumaehettit, Jesus kutapwoohkouau monanutcheh papaume John, teauguas kenonche naumumwous en touohkomuk, papaumunuhtam waban wekinasq?
11.8 Qut teaguas kenaunche naumumwous? wosketomp wunhogk8unneau? kusseh, neg wanhogk8unácheg ayeuog tahs8tamukkomukqut.
11.9 Qut teaguas kenaunche naumumwous? quoshodtumwaen? nux kuttinnonnumw8, m8cheke onk quoshodtumwaen.
11.10 Newutche yeuoh wasukkuhwhosit, kusseh, nutann8n nutann8naeninneum anaquabean, noh pish nanashwehtamunkquean kummay ut anaquabean.
11.11 Wunnamuhkut kuttinnonnumw8, k8wutche nag nekitcheg ut mittamwossissut, matta waápeh aneuukken8mont John kutchessumuwaeneuh, qut noh peississit ut wutass8tam8onganit kesukqut, noh wutaneuukkeneumuh.
11.12 Onk na$wutch ukkesukkodtumash John kutchessumwaen, yeu pajeh, kesukque tahs8tamóonk chekée unneteauun, kah chekée unnehteunkig wutchekee nemunnumunneau.
11.13 Newutche wame quoshodtumwaenuog, kah naumatuonk quosháe missohhamwog no pajeh Johnut.
11.14 Kah tohneit pish attumunumóg, yeuoh Elias noh woh paomp.
11.15 Noh wohtauogkut n8taj.
11.16 Qut uttoh woh nutogquontamun yeu pometuonk? ogqueneunkquodt mukkiog aphettit kodtauwompasinneat, kah wehkomáhettit weetódhetticheh.
11.17 Kah n8waog, kuppuhpequanshinumun, qut matta kuppumukaumw8, kummauunnitteaunshìnumun, kah matta kummau8mw8,
11.18 Newutche John paont matta meetsu asuh wuttattam8, kah n8waog mattannitt8h apehtunk.
11.19 Wosketomp wunnaumonuh paont, metsu kah wuttattam, kah n8waog, kusseh, wussaumep8h, kah weksippamwenin, kah wetompauoh publikanog kah matcheseaenúog qut waantamóonk sampweogquanumau nashpe wunneechanuh
11.20 ¶ Neit kutche aushkontam otanash, uttoh adt m8cheke mishanakausit, newutche mat aiuskoiantamóog.
11.21 Missi pish kutonkupunaumw8 Chorazin kah missi pish kutonkupunaumw8 Bethsaida, newutche mishanakausuonganash, nish asemukish ut kuhhogkat, ussemukus ut Tyre kah Sidon, woh aiuskoiantamópanneg noadt, mathogk8unnaonganit kah pukquekontu.
11.22 Qut kuttinnonnumw8, Pish ánekôeyeu8 Tyre kah Sidon, ut wussittumwáe kesukodut, onk neit kenaau.
11.23 Kah ken Kapernaum, ken tahshininumuk kesukqut, pish kuppenusham en chepiohkomukqut, newutche, mishanakausuonganash nish asemukish ut kuhhogkat, ussemukus ut Sodom, woh pumuhteau yeu pajeh yeu kesukok.
11.24 Qut kuttinnonnumw8, pish ánekóeyeu8 Sodom ut wussittumwae kesukodut, onk neit kenaau.
11.25 ¶ Naut* aquompak, Jesus namp8ham kah n8wau, Kuttabuttantamoush woi n8sh, ketass8t kesukqut kah ohkeit, newutche yeush kutatahtauunash wutche waantamwog kah nupwôog, qut nish k8wahteauwahheonáoash mukkiésog.
11.26 Ne naj n8sh, newutche yeu kuttapeneamun.
11.27 N8sh nuttinnumuk wame, & wanne howan waheau8 wunnaumonainneuh, webe wut8shimau: kah wanne howan waheau8 wut8shinneuh, qut wunnaumonain, onk noh wunnaumonain woh noh kuhk8tomauont.
11.28 ¶ Peyaausek wame sauunumogish, kah tohkek8wannaogish, kah kuttinnumánumw8 anwôsinòonk.
11.29 Nemunnum8k n8wêanun, kah kodnetontauoseagk wutch nen, newutche nummanunis kah hohp8áe nuttah kah pish kummiskominneau anwohsinôonk kukkiteahogkón8wôut.
11.30 Newutche nikkumesu neyoakom kah nunkon n8weanun.
12.1 NEIT aquompak Jesus ôs8ùshau ohteakonit Sabbath$dayeu, kah ukkodnetuhtaéneumoh kodtupp8oh, kah kitche pohsunkquenumwog missunkquamineash kah meechunat.
12.2 Qut naumohettit Pharisesóg, wuttinouh kusseh, kukkodnetuhtaéneumog wuttusseneau uttoh woh mo aseumuk Sabbath$dayeu.
12.3 Qut wuttinuh nahoh, sunnum$matta kutogketamomw8us toh aseup David, kodtupwudt, nagum & neh weechógkupoh?
12.4 Uttoh petutteau wekit God, kah meech8p kuhkinneasue patukqunnunk, uttoh woh mat wane meech8g, kah neh weechógqutcheh, qut webe sephausuenuog.
12.5 Asuh sunnummatta kutogketamomw8us ut naumatuonganit, sephausuenuog uppohqunnumunneau Sabbath$day ut Templeut, kah matta wutche auskommounneau.
12.6 Qut kuttinnonnumw8, Yeu ut ayeuonganit, yeuoh pasuk ánue mussugken onk Temple.
12.7 Qut wahteauógis uttoh anauwuttam8m8ug, yeu, nukkod ahtoh monanittuonk, kah matta sephausuonk, matta woh kuppakodchìmomw8 matta kesukòadtam8g.
12.8 Newutche wosketomp wunnaumonuh Sontimóou ut sabboth-dayeu.
12.9 Kah na wagk, petutteau wussynagogum8óut.
12.10 ¶ Kah kusseh no mo wosketomp wunnutcheg senoshkoi, kah nag wunnat8tomauóuh wuttinnouh, sun wunnegen neetskehuwon sabbath-dayeu? woh ukkodtashpunnanôneau.
12.11 Kah wuttinuh nahoh, Howae wosketomp kenugke kenaau, nequtadchanont sheepsoh, kah petshónit ogqunat sabbath-dayeu, sun woh mat wuttohqunoh, kah wussohwhunoh?
12.12 Toh nukukque wosketomp wutaneuhkauon shepsoh? yowutche wunnegen wunnesenat sabbath-dayeu.
12.13 Neit wuttinuh wosketompuh, summagunush kenutcheg, kah wussumogunumun: onk mussit neyaunag onkatuk.
12.14 ¶ Neit Pharisesog sohhamwog, kah weogquttumwog papaume nagum, toh woh ain nusheáhettit.
12.15 Qut Jesus wahteunk, wutadchasehtauoh na wutch, kah monaog wutásukauóuh, kah wunnetskeheuh wame.
12.16 Kah ummeechumuhkonuh matta 8wahshonounneau.
12.17 Onk ne woh nnih uttoh an8wop Esaias quoshodtumwaen, n8wau,
12.18 Nok nuttinneum noh pepenauogkup, womonog, noh nukketeahogkou 8sekitteahukquoh, nupponamau nunnashauanitt8moh, kah pish wahteauwahuau wussittumóonk Gentilsoh.
12.19 Yeuoh matta pish nushqueku, asuh mau, asuh pish matta howan n8tam8 8wadtauatonkqussuonk ut taumaogquehtu.
12.20 Matta pish pohquenum8 sonkqutchohkomwe wekinasq, kah matta pish ohtabattauou qussohtáe hashabpog nó pajeh an8nont 8sittum8onganuh en sohkohsinneat.
12.21 Kah Gentilsog pish paubuhtantamwog ut 8wesuonganit.
12.22 Neit uppaudtauóuh pasuk8 appehtunkquoh mattannitt8h, pogkinnumwoh, & mo kaket8oh kah wunnetskeheuh, kah pogkenuk kah mokakitt8g, kutt8 kah naum.
12.23 Kah wame missinninnuog chepshaog, kah n8waog, Sunnummatta yeuoh wunnaumonuh David.
12.24 Qut n8tamóhettit Pharisesog n8waog, mat sohwhohteau8 mattannitt8h, qut nashpe Beelzebub Sontimóe mattannitt8og.
12.25 Kah Jesus 8wahteoun wuttenantam8onganoash, kah wuttinuh nahoh, Nish$noh pasuk ketass8tamóonk, chippehtauont wuhhogkuh, nussiyeuweheau, kah nishnoh pasuk otan, asuh wetu chadchapehtoadtit, matta pish nepattan8h.
12.26 Satan sohwohteadt Satanoh, chadchapehtauau wuhhogkuh, neit uttoh woh en nepatteau wutass8tamóonk.
12.27 Kah nen sohwhohteaon mattannitt8og nashpe Beelzebub, nashpe howan sohwohteahettitcheh keneechan8oog, Yowutche nag pish k8sittumwaeneum8oog.
12.28 Qut sohwhohteaon mattannitt8og nashpe wunnashauanitt8moh God, neit wuttass8tamoonk God kuppeyaónukqunneau.
12.29 Asuh toh woh wuttin petukon menuhkoshketomp wekit? kah matchehtinneat ummaumachiash, kuttuma negonne tohtogkuppinont menuhkoshketompuh, kah neit woh ummatcheteauun wek.
12.30 Noh matta wetomeg, nuppenuanumuk, kah noh matta weeche mukkinnémeg, seahwhau.
12.31 ¶ Yowutche kuttinnonnumw8, wame eìyane matcheseonk, kah blasphemaonk pish ahquontamaunáoash wosketompaog, qut ayeuuhkonnittue blasphemaonk wunnetupanatamwe Nashauanit, matta pish ahquontamauóneau wosketompaog.
12.32 Kah wuttiniin howan ayeuuhkonittue ken8nont wunnaumonuh wosketomp, pish ahquontamauon, qut wuttìnniin howan wunnetupanatamwe Nashauanitt8h ayeuuhkonnittue ken8nont, matta pish ahquontamauoh, asuh yeuut muttaohket asuh muttaohke paaum8ug.
12.33 Asuh ayim8k mehtugq wunnegen, kah ummechummeuonk wunnegen, asuh ayim8k anit mehtugq kah ummechummeuonk anit, newutche mehtugq wahteauun nashpu ummechummeuonk.
12.34 Woi kenaau uppometuonkan8 sissequaog, toh woh kuttin wunneneau, matcheet8óg, newutche mutt8n kutt8m8 nawutch màtaaneuk metahut.
12.35 Wunnetou sohwuttau wunnegenash wutch wunne metahh8wae nompakouunit: kah matchetou sohwuttau machukish wutch matompakouunit.
12.36 Qut kuttinnonnumw8, Wosketompaog pish wutch nìshnoh pasuk tahn8che kutt8wonk nag n8wáhettit, wunnompagunumwog ut wussittumwáe kesukodut.
12.37 Newutche nashpe kukkutt8wongash pish kussampweogquanumit, kah nashpe kukkutt8wongash pish kuppakodchimit.
12.38 ¶ Neit nawhutch Scribesog kah Pharisesog wunnamp8hamauóuh, n8waog, Nussontimomun nukkod naumumun kuhkìnneasuonk, wutche ken.
12.39 Qut namp8ham wuttinuh nahoh, Matcheseongane, kah mamussuongane pometuonk natinnehamwog kuhkinneasuonk, qut matta pish kuhkinneasuonk aninnumauóog, webe kuhkìnneasuongane quoshodtumwaen Jonas.
12.40 Newutche neyane Jonas appeup wunnogkussit pótab shukkesukquaeu, kah shwinash nukkonash, netatuppe wunnaumonuh wosketomp pish ayeu wuttahhut ohkit shukkesukquaeu, kah shwinash nukkonash.
12.41 Missinninnuog Nineve, pish ómohkeog 8sittum8onganit ayeuuhkonittue yeu pometuonk, kah pish uppakodtuttimunneau, newutche Jonas kuhk8tomuhteadt, aiuskoiantamwog, kah kusseh, anuukken8mont Jonasoh yeu wuttappen.
12.42 Sowane sonksq pish ômohku wussittum8onganit, ayeuuhkonittue yeu pometuonk, kah pish uppakodtatimun, newutche 8mup aongkouohkomuk, n8tamunat 8waantamôonk Solomon, kah kusseh, aneuukken8mont Solomonoh yeu.
12.43 Nishkeneungque nashauonk sohwetaont wosketompoh, pomushau nunnobohteaóuut, natinnehamun anu8sinóonk, qut matta ummuskom8un.
12.44 Neit n8wau, Nukqushkem en nekit na wamup, kah na paont, namehteau mohchi, chekhôsu, kah wunnehteáusu.
12.45 Neit monchu kah weechauau nesausuk tahsuoh onkatogane matche nashauonguh, m8cheke matchetinitcheh onk nagum, kah petutteaóunóuh, kah na wuttaiinneau: kah maumajish wuttinnaiyeuonk yeu wosktomp m8cheke matchet8 onk ne ónniyup weske: yeu wonk pish nnih yeu matchet8we pometuonk.
12.46 ¶ Ash pame keket8kauont missinninneuh, kusseh okasoh, kah weematoh nepauoh poquadchit, kodtantamwog ukken8nonnaóut.
12.47 Neit pasuk wuttinuh, Kusseh k8kas kah kematog poquadchit nepauog kodtantamwog kukken8nukqunaóut.
12.48 Qut namp8ham, kah wuttinuh neh anukqutcheh, Howan nokas? kah howaneg neematog?
12.49 Kah summagunum wunnutcheg nogqueu ukkodnetuhtaeneumut, kah n8wau, Kuhkinneók nokas kah nematog.
12.50 Newutche wuttinniin howan usseit wuttennantamóonk n8sh kesukqut, yeuoh neemat, kah netompas, kah nokas.
13.1 NE$nan kesukod, Jesus wutch sohham wetuómut, kah appu kiske ketahhannit.
13.2 Kah mataánutcheh maiaéhtunk, neit petutteau kuht8nogqut, kah nummattappu, kah mámusse mataánukeg neepoog kuhpohkeit.
13.3 Kah wuttinuh monakish ut kuhkinneasuonganéhtu, kah n8wau, Kusseh ohkehteaénin sohham ohteuhkonat.
13.4 Kah ahketead, nawhutch penushaash kishke mayut, kah puppinshasog peyaog ummahchepunneáoash.
13.5 Nawhutch pogkushinneash qussukquanehtu, uttoh adt matta mishohkeen8k, kah teanuk sonkenash, newutche matta kuhpogshinn8h ohke.
13.6 Qut nepauz pashpishont, kunkohteadteash, kah newutche matchaog wadchabukinoash uhp8pohtaash.
13.7 Qut nawutch pogkushinneash asinnekòussehtu, kah asinnekóussog sontuog, kah wunnupwosquodtinaoash
13.8 Qut onkatoganash pogkushinneash wunohkeit, kah meechummu8ash, nawhutche nequt pasuk8e tahshit tahshegen, nawhutche nequtta tahshinchag tahshit tahshegen, nawhutche shwincheg tahshit tahshegen.
13.9 Noh wohtauogkut n8taj.
13.10 Onk kodnetuhtaenuog peyauog, kah wuttinóuh, Tohwutch nag unnadt ogqueneonkqussuonganit.
13.11 Námp8ham, kah wuttinuh nahoh, Newutche kuttinnumonteaneau wahteauunnat kemé8kish ketass8tamóonk kesukqut, qut matta nag aninnumauóunneau.
13.12 Newutche howan ahtunk, nnoh pish aninnumauon, kah pish umm8chekohtauun, qut howan matta ahtauôg, ne ohtunk ne pish amaunumauon.
13.13 Yeu waj unnog ogqueneunkqussuongash, newutche nag naumhettit, matta naumóog, kah n8tamwehettit, matta n8tam8og, onk matta wahtamóog.
13.14 Onk nag ut pohshane nnih ukquoshae mìssohhamóonk Isayas, ne n8wau, Nashpe n8tamóonk ken8tamimw8, kah matta pish k8wohtam8mw8, & naumog pish kenaumw8, kah matta pish k8wahteauunneau.
13.15 Newutche wuttahh8woash yeug missinninnuog kogkuhpogkekinash, & wehtauogk88ash auwohkonche n8tam8m8ash, kah suhpigquaeog, ishkont toh utt8che woh naumwog nashpe wuskesuk88ash, kah woh wutch n8tamwog ut wuttahh8wout, kah woh quinnuppinóog, & woh nunnetskeheoog
13.16 Qut wunnanatamunash kuskesuk88ash, newutche naum8m8ash, kah kehtauogk88ash, newutche n8tam8m8ash.
13.17 Newutche wunnamuhkut kuttinnonnumw8 monaog quoshodtumwaenuog, kah wunnomwaenuog kodtontomwog naumun, yeush naumogish, qut matta wunnaum8naoash, onk n8tamun yeush nótamogish, qut matta wunn8tam8unaoash.
13.18 ¶ Yowutche n8tam8k tatuppeneunkqussuonk papaume ohketeaenin.
13.19 Howan n8tog ketass8tamôe wuttinnowaonk, kah matta wauhtamog, neit peyau matchetuk, kah wunnashpshan ne ohketeaumukup ut wuttahhut, yeuoh attumunuk wuskannemunash ut kishke máyut.
13.20 Qut noh attumunuk wuskannem, ut qussukquanehtu, yeuoh noh n8tog kutt8wonk, kah teanuk wekontamwe attumunuk.
13.21 Qut matta ahtôou wadchabuk ut wuhhogkat webe oggusse ohteau, newutche wuttammepunneaumuk, asuh kodtìnneanittimuk newutche wuttinn8waonk, teanuk togkussittassun.
13.22 Noh wonk attumunuk wuskannem asinnekóusseéhtu, yeuoh noh n8tog kutt8onk; kah nanaantam8onk yeuut muttaohket, kah as8kekodteam8e weenieetuonk nupwoshkodtauóm8 kutt8onk, & matta mechumou.
13.23 Qut noh attumunuk wuskennem ut wunne ohkit, noh n8tog kutt8onk, kah wautog, noh wonk mechumeuit, nawhutch nequt pasuk8e tahshegen, nawhutch nequtta tahshenchag tahshegen, nawhutch shwinchag tahshegen.
13.24 ¶ Onkatuk ogqueneunkqussuonk wuttinuh, kah n8wau, tahs8tamóonk keskukqut, ogqueneunkqussu wosketomp ahketeadt wunnegenash wuskannemuneash wutohteakonit.
13.25 Qut kaéhettit wosketompaog ummatwomoh peyauoh, kah ohketeau taresash, kenugke wheatut, kah monchu.
13.26 Qut wutchegen sonkuk, onk dtannegen meechum, neit taresash wonk nogquodtash.
13.27 Neit wuttinneumoh piuhquttuk wetu peyaog, kah wuttinóuh, Sir, sun$nummatta kutohketeaumus wuskannemuneash wunnegenash kutohteakonit? neit uttoh wutchegen taresash.
13.28 Kah wuttinuh nahoh, Matwau yeu wutussen, kah wuttinneumoh wuttukquoh, Sun kukkodtantamun woh nummonchemun, nummukk8kashkinnumúnanónut.
13.29 Qut n8wau, Matta, ishkont pohqunumog taresash, kuppohquodchaubukinumumw8 wheatash k8chu.
13.30 Neswe nekij yó pajeh kepenumwahettinneat, onk kepenumwahettimuk, pish nuttin kepenumwog, negonne mukkinum8k taresash, kah assepin8k chikohsumunat, qut mukkinnum8k wheatash neekit.
13.31 ¶ Onkatuk ogqueneunkqussuonk wuttinuh nahoh, kah n8wau, Kesukque ketass8tam8onk ogqueneunkquodt wuskannem mustard, ne wosketomp neemunug, wutohkékon ut wutohteakonit.
13.32 Ne wunnamuhkut peamesik, onk wame wuskannemunash; qut nekuk, ne anue mohsag kenugke moskehtuash, kah metugk88, onk woh psuksesog mamahchekesukqut peyaog, onk woh appuog wuttuhqunit.
13.33 ¶ Onkatuk tatuppinneunkqussuonk wuttinuh nahoh, kesukque tahs8tamóonk ogqueneunkqussu seog, ne mittamwossis nemunum kah mounkquodtau n8khik nishwinn8tiogkod, nó pajeh mamusse seanit.
13.34 Jesus wuttinnonash yeush wame monanutcheh ogqueneunkqussuongash, kah matta mehchu ukken8nuh qut ogqueneunkqussuonk.
13.35 Onk woh nnih uttoh an8wadt quoshodtumwaen, n8wau, Pish n8woshwunum nutt8n ut ogqueneunkqussuonganit, nummishamunash kemeu wadchanumukish, na wutch weske kutchissik muttaok.
13.36 Neit Jesus moncheaheuh monanutcheh kah petutteau wetuomut, kah ukkodnetuhtáenumoh uppeyauonukquoh, n8waog, wahteauwahinnean tarese ogqueneunkqussuonk ohteakonit.
13.37 Kah wuttinuh nahoh, Noh ahketeadt wênnegen wuskannem, yeuh wunnaumonuh wosketomp.
13.38 Kah ohteuk yeu muttaok, kah wunnegn wuskannem, wunnaumonuh ketass8tamoonk, qut taresash wunnoumonuh matchetuk.
13.39 Kah matwau ohketeajeh Mattannit, kah kepenumwahettuonk wohkukquoshik muttaok, kah kepenumwaenuog Angelsog.
13.40 Yowutche neyane taresash mukkinnumuk kah chikohsumuk ut n8taut, onk ne pish nnih wohkukquoshik yeu muttaok.
13.41 Wosketomp wunnaumonuh pish an8nau wutangelsumoh, kah pish mukkinaog wame togkussittassummúagish wutch ukketass8tam8onganit, kah neg matchesecheg.
13.42 Kah pish wuttinuhkonauh mishinn8taut, na pish ut mauonk kah nunnukkutt8ham8onk.
13.43 Neit wunnomwausseaenuog pìsh wohsumwog onatuh nepauz, wutahs8tam8onganit k8sh8, Howan wohtauogkut wunn8tamunat n8taj.
13.44 ¶ Onk kesukque tahs8tamoohk ogqueneunkquodt nompakouunit adtahtomuk ohteakonit, ne wosketomp maskog, wutadtahtauun, kah wekontog, monchu kah magkou wame ne adtahshadchasuadt, kah odtoau ne ohteuk.
13.45 Wonk kesukque ketass8tamoonk ogqueneunkquodt anaqushaen, natinneohhug wunnegenash nompakouunash.
13.46 Noh namehteunk pasuk nompakou mishoadtu, monchu kah magou wame ne adtahshadchasuadt, kah wuttaphumun.
13.47 Wonk kesukque ketass8tamoonk ogqueneunkquodt hashabp anohteaumuk kehtahhanit, puttahwhau nishnoh namagou.
13.48 Naumwameechumit, ukkuhponôuh, kah nummatappu, mukkinau waónégenutcheh man8taut, qut matchesinutcheh uppogkenuh.
13.49 Ne pish nnih wohkukquoshik muttaohke, Angelsog pish sohhamwog, kah pish chippináog matchet8woh wutch kenugke wunneetowehtu.
13.50 Onk pish wuttinohkonauh mishe n8taut, na pish mauonk kah nunnukkitt8ham8onk.
13.51 Jesus nah wuttinuh, Sun yeush k8wahtamunnáoash wame? wuttinóuh, Nux, Lord.
13.52 Neit wuttinuh nahoh, Yowutche nish$noh nohtompeantog pakodche kuhk8tomauudt wutche kesukque ketass8tamôonk, ogqueneunkqussu wosketompaut waeekittog, uttiyeu paudtunk wutch wunnompakouunit, wuskeaiash kah nukonnehiash.
13.53 ¶ Onk nnih, Jesus mahche n8wadt yeush ogqueneunkqussuongash na 8mun.
13.54 Kah paont nehenwonche wutohkit, ukkuhk8tomauoh nahoh ut wussynagogsum8out, kah monchanatamwog, kah n8waog, Uttoh 8tahtauun yeu waantamóonk, kah yeush mishanakausuongash?
13.55 Sunnummatta yeuh wunnaumonuh Carpenter? sunnummatta ohkasoh hennoneunuh Mary? kah weechaioh James kah Joses kah Simon kah Judas?
13.56 Kah ummissesoh sunnummatta kukkinukushogk8unónog? uttiyeu yeuoh wosketomp ahtauun yeushoh wame?
13.57 Kah wuttogkussittassom8unòuh, qut Jesus wuttinuh nahoh quoshodtumwaen matta quenáhikou quttiánittuonk, qut ut nehenwonche wutohket, kah ut nehenwonche wekit.
13.58 Kah matta ussu monatash mishanakausuongash na$ut newutche uppann8wohtam8ongan8.
14.1 NEIT ahquompak Herod Tetrach wunn8tamun waeenomaonk Jesus.
14.2 Kah unnau wuttinneumoh, yeuoh John kutchessummuwáenin, omohkeu wutch nuppunat, kah yowutche mishanakausuongash nogquodtash ut wuhhogkat.
14.3 ¶ Newutche Herod wuttohqunaupuh John, wuttohtagkupunopuh, kah ukkupshagkinopuh, newutche Herodias, weemattoh Phillip ummittamwussen.
14.4 Newutche John wuttinuh, matta woh k8ne ummittamwussen.
14.5 Kah kodtinneanont, qushau monanutcheh, newutche unnantamwog noh quoshodtumwaen.
14.6 Qut Herod toh utt8che neekis nanaeihteomuk, Herodias wuttaunoh pomugkóoh ut nah anaquabenit, & 8sekêteaheuh Herodoh.
14.7 Yowutche ukquoshaumoh nashpe chadchekeyeuwaonk, wuttinnumóuh uttoh teag kodtantamunit.
14.8 Kah ohkasoh ukkakuhk8tomungupoh: n8wau, Yeu aninnumah uppuhkuk John kutchessummúaénin ut wunnonkanit.
14.9 Kah ketass8t neuantam, qut newutche wutchadchekeyeuwaonk, kah neh weetappemukqutcheh, an8team8 aninnumauónat.
14.10 Onk an8teamo kah tummigquohwôu John ut kuppishagkinnuakomukqut.
14.11 Kah uppuhkuk paudtauun ut wunnonkanit, aninnumauon nunksquau, kah uppaudtauun okasit.
14.12 Kah ukkodnetûhtaeneumoh peyauoh kah nemunnáog muhhogkuh, kah posekinau: kah moncheog kah wuttinnòneau Jesusoh.
14.13 ¶ Jesus n8tog, na 8thamun nashpe kuht8nog, au touohkomukqut nussu, kah n8tammohettit missinninnuog, wutasukauouh metussittauushauog wutch otanahtu,
14.14 Kah Jesus sohhog naau monanutcheh nah ukkitteamonteanumuh nahoh, kah netskeheau ummahchenaum8uh.
14.15 ¶ Kah wanonk88k ukkodnetuhtaeneumoh peyaonuk wuttinnóuh yeu touohkomuk, kah tadsheau moncheah monacheg woh auog otanamesehtu, attóónat meechum
14.16 Qut Jesus wuttinuh nahog, Ahque monchehettich, aninnumok metsuonk.
14.17 Kah wuttinouh webe nutahtaumun napanna tahshinash petugqunnunkanash, kah nesuog namohsog.
14.18 Kah n8wau, Paudtiegk negkoh.
14.19 Kah unnau monanutcheh, nummatappek moskehtuehtu, kah nemunum napanna tahshinash petukqunnunganash kah nesuoh namohsoh, kah aspuhquait kesukqut 8nanatamun, kah wussohqunnumun, kah wuttinnumáon ukkodnetuhtaenumoh, kah kodnetuhtaenuog wuttinnumauóneau monanutcheh.
14.20 Onk wame metsuog, kah wamep8og, kah nemunnumwog sequtteunkash ashqutteamugish nabo nesinnutogkodtash.
14.21 Kah neg metsitcheg papaume napanna tahshit metannunkanogkussuog chapissitcheg mittamwossissog, kah mukkiog.
14.22 ¶ Kah teanuk Jesus wutchetimoh ukkodnetuhtaeneumh en kuht8nogqut, kah negonuhkauonat en ogkomut, qut nagum monanutcheh moncheaheau.
14.23 Kah moncheaheont monanutcheh ogquodchuau, en wadchuut nussu peantamunat, kah wanonk88k na wuttaiin nussu.
14.24 Qut kuht8nog yeuyeu nôeu kehtahhannit uppopomanuhtamunneau tukk8og newutche pannu wuttin.
14.25 Onk yauut nukkonáe askuhwheteaonganit, Jesus náh wuttauonuh, pomushau kehtahhannit.
14.26 Kah ukkodnetuhtaeneumoh nogqut pomushau ketahhannit, wuttamantamwog n8waòg, Noh mattannit, kah wabesue mishònt8waog,
14.27 Qut teanuk Jesus ukken8nuh, wutt8anatam8k, nen, uhque wabsek.
14.28 Kah Peter wunnamp8hamauuh kah n8wau, Lord, tohneit kenuwean, usseh peyauseh ut woskeche nipekontu.
14.29 Kah n8wau, Peyaush, kah Peter n8kit wutch kuht8nogqut, pomushau woskeche nippekontu, wuttonat Jesus$ut.
14.30 Qut nauont wabanoh mishont8oh, wabesu, kah n8che quttauet, mau n8wau, Pohquohwhunneh Lord.
14.31 Onk Jesus teanuk summagunum wunnutcheg, kah wuttohqunoh, wuttinuh, Woi peasin k8namptam8onk, tohwutch channantaman,
14.32 Káh petutteahettit kuht8nogqut, waban togkogshau.
14.33 Neit nag kuht8nogqut apitcheg peyaog kah 8wowussumouh, n8waog, Wunnamuhkut ken wunnaumonuh God.
14.34 ¶ Onk quoshkodteahettit, peyaog ohkit Genezaret.
14.35 ¶ Kah missinninnuog na$ut ayeuonganit waheahettit, an8team8og quinnuppe ne ohkit & upaudtaouh wame mahchenanutcheh
14.36 Kah wunnanampasumóuh woh webe ummissunnumaoh uhquaeu wuttogk8unit, kah wame masunutcheg pannuppu neetskeheôog.
15.1 NEit Scribsog, kah Pharisesog ayippanneg Jerusalem, peyáuunnauog Jesus, n8waog,
15.2 Tohwutch kukkodnetuhtaéneumog pohquenumohettit ukkuhk8tamwehteaonganooash kehche missinninnuog, newutche matta kussenitchauoog metsehettit,
15.3 Qut wunnamp8hamauoh kah wuttinuh, Tohwutch kenaau wonk pohquenumog wuttinn8waonk God nashpe kukkuhk8tomwehteaongan8oash.
15.4 Newutche God unn8wau, Quttianum k8sh kah k8kas: kah noh matchenanumont 8shoh asuh ohkasoh, nupitch ut nupp8onganit.
15.5 Qut kuttinnowamw8, Wuttinniin howan unnont 8shoh asuh ohkasoh, ne mag8onk, nashpe uttiyeu, wadchiean nashpe nen.
15.6 Matta quttianumunk 8shoh, asuh ohkasoh, matta matchesu; yeu kukkuhk8tomuhteaongan8oash ayim88ash matta tohhen tuppanatam8un wuttinn8waongash God.
15.7 Kenaau eiantukeiog, wunnamuhkut Esayas quoshae missohhamup papaume kenaau n8wau,
15.8 Yeug missinninnuog nuppas8sukongquog nashpe wutt8n8, kah nukquttianumukquog, nashpe wussissitt8nash, qut wuttah8woash nunna8sukongqunash.
15.9 Qut tahn8che n8waussumukquog, kuhk8tomuhteahettit wuttinn8waongan8oash wosketompaog, wutche wunnamuhkutée kuhk8tomuhteaonk.
15.10 Onk wehkomau monanutcheh, kah wuttinuh nahoh, N8tam8k kah wahtam8k.
15.11 Ne pechem8ug mutt8nut, matta ummatchhuk8un wosketomp, qut ne sohham8m8uk wutch mutt8nut, yeu ummatchhukqun wosketomp.
15.12 Neit peyaónuk ukkodnetuhtaeneumoh, kah wuttinouh, Sun k8wahteoun Pharisesog kummusquanumukquog, mahche yeu n8tamóhettit.
15.13 Qut namp8ham kah n8wau, nish$noh ahohketeamuk ne n8sh kesukqut matta ahketeakup, pish pohquodchabukkinumun.
15.14 Nag mukk8nok, nag pogkenukig sagkompanaog pogkenumwoh: kah tohneit pógkenuk sagkompagunont pogkenumwoh neeswe woh penushaog pohsahtheganit.
15.15 Neit Peter namp8ham, kah wuttinuh, Kuhk8tomaiinnean yeu ogqueneukqussuonk.
15.16 Jesus n8wau, Asquam kenaau wonk kutahtauomw8 wohtamoonk?
15.17 Asquam k8wahtomomw8, nishnoh teag pechem8 mutt8nit aum8 menogkussit, kah sohwhem8 ut wutamiyeu.
15.18 Qut yeush wutch sohham8m8ukish mutt8nit, 8m88ash metahhut, kah nishog matchhukqunash wosketomp,
15.19 Newutche yeush sohham8m8 wutch metahut, mattantam8ongash, nushehteaongash, mamussuongash, nanwun8dsquauongash, kumm8towongash, pann8wae wauwaongash blasphemaongash.
15.20 Yeushog matchhukqunash wosketomp, qut metsean matta kussenitchaan, matta matchhukqun wosketomp.
15.21 ¶ Neit Jesus nâ 8mun, kah au wutohket Tyre kah Sidon.
15.22 Kah kusseh Kananie mittamwossis wutch sohham ne penuohkomukqut, kah mauunnitteauoh, n8wau, Monanumeh woi Lord, ken wunnaumonuh David, nuttaunes m8cheke wuttamhuk mattannitto.
15.23 Qut matta wunnamp8hamauoh kutt8onk, kah ukkodnetuhtaéneumoh peyauoh wunnanampassumukquoh, n8waog, moncheáh yeuoh, newutche ken8simukqun.
15.24 Qut namp8ham, kah n8wau, Matta nuttann8nitteoh, qut webe wanhetcheg sheepsog wekit Israel.
15.25 Neit peyau 8wowussumoh, n8wau, Lord, aninnumah.
15.26 Qut namp8ham, kah n8wau, Matta wunnegenninno nemunumun mukkiog uppetukquunegan8, unnohkauonaont anumwog.
15.27 Kah n8wau, Wunnamuhkut Lord, qut onch anumwog mechog sukqueheiash penushungish wutch wuttuttashp8onganit wussontimom8oh.
15.28 Neit Jesus namp8ham, kah n8wau, Woi mittamwossis missi k8namptam8onk, ne nach toh unnantaman, kah wuttaunoh netskeheonuh neit wadchit.
15.29 Kah Jesus na 8mun, pas8sukom kehtahhannit Galile, ogquodchuau wadchuut, kah na wuttappen.
15.30 Kah monaog monacheg uppeyauunóuh, nashpeog yeuh, quanukquesunutcheh, pogkenumunutcheh, mo kaket8gig, wosketahhósitcheg, kah monaog onkatoganeg, kah wussepsumouh Jesus wusseetut, kah nah wunnetskeheuh.
15.31 Newaj monacheg m8cheke monchanatamóhettit, naumóhettit mo kakut8 kutt8, woskehtuhhôsit neetskesu, quanukquesit pomushau, pogkenuk naum, kah nag sohsumm8wonaog um-Manitt8moh Israel.
15.32 ¶ Neit Jesus wéhkomau ukkodnetuhtaeneumoh kah n8wau, Nukkakitteamonteanumomp monacheg, newutche n8weetomukquog nishikquinne, kah mat ummeechumumméog: kah matta nummoncheáheoog mat meetseinat, ishkont paskanontamwog ut mayut.
15.33 Kah ukkodnetuhtáeneumoh wuttugquoh, Uttoh wutch woh nutteóhshohtauunan metsuonk ut touohkomukqut, monacheg yeug wamep8heon.
15.34 Jesus wuttinuh, Kutteohshohtomw8 petukqunneganash? n8waog, Nesausuk, kah ogguhsesuog namohsemesog.
15.35 Kah unnau monanutcheh, Nummatappek ut ohkekontu.
15.36 Kah nemunum nesausuk tahshinash petukqunneganash, kah namohsemesoh, kah peantam, kah wussukqunnumunash, kah wuttinnuméuonash ukkodnetuhtaêneumoh, onk kodnetuhtaénuog monanutcheh.
15.37 Kah wame metsuog onk wamep8og, kah nemunumwog sequtteaumukish nesausuk tahsheneutogkodtash.
15.38 Kah nag metsitcheg yauut muttannonganogkodtog wosketompaog, chapissitcheg mittamwossissog kah peissesog.
15.39 Kah moncheaheau monanutcheh, kah petutteau kuht8nogqut, kah peyau ohkit Magdala.
16.1 PHarisesog wonk weeche Saddusesoh, peyauog, kah ukqutchheóuh, ukkodtantamauóuh woh wunnahtinnonat kuhkinneasuonk wutch kesukqut.
16.2 Namp8ham kah nah wuttinuh, Wunnonk88k kussimw8, Pish wunohquodt newutche pohkok msqui.
16.3 Kah mohtompog, pish matohquodt nekesukok, newutche pohkok msqui, kah onkquohquodt, woi eiantukkeiogish, woh k8wahteauunneau uttoh ánukquok ut pohkokqut, kah sun woh mo k8wahteauómw8 kuhkinneasuongash papaume yeuyeu ahquompak?
16.4 Matchetowe kah mamussuwae pometuonk natìnnehamwog kuhkinneasuonk, kah matta pish aninnumauóunneau kuhkinneasuonk, qut webe kuhkinneasuonk quoshodtumwaen Jonas, kah wunnukkonoh nahog, kah na 8mun.
16.5 Kah ukkodnetuhtaeneumoh paonit ogkomut, wanantamwog nemunumun petukqunneg.
16.6 Neit Jesus wuttinuh nahog, Nunnukqussek kah ahqueteau8k wusseanum8 Pharisesog kah Saddusesog.
16.7 Kah ken8nittuog n8waog, Newutche matta neemunnumómun petukqunneg.
16.8 Káh ne Jesus wahteunk, wuttinuh nahog, Woi kenaau peasin k8namptam8ongan8, tohwutch natwusshitteauog newutche matta kuppaudtauómw8 petukqununk.
16.9 Asquam k8wahtam8mw8, asuh asquam k8waantam8mw8, napanna tahshinash petukqunnunganash, wutch napanna tahshit muttanunganogkussuog, kah tohshinnutogkodtash kenemunnumwóus?
16.10 Asuh nesausuk tahshinash petukqunneganash, wutch yauut muttannonganogkussuog, kah tohshinnutogkodtash kenemunnumwous?
16.11 Tohwaj matta wahtam8ôg, matta kittinn8naóut papaume petukqunnunk, woh kukquihtamunaóut wusseanumm8 Pharisesog kah Saddusesog.
16.12 Neit nah 8wahtauôuh matta ukquihtunnôunat seog petukqunnunk, qut ukkuhk8tomwehteaongan8 Pharisesog kah Saddusesog.
16.13 Jesus paont wutohket Cesarea Philippi nat8tomauau ukkodnetuhtaeneumoh, n8wau, Toh n8waog wosketompaog, howan nen, wunnaumonuh wosketomp neen?
16.14 Kah n8waog, Nawhutch n8waog ken John Baptist, kah onkatogig Elias, kah onkatogig, ken Jeremias, asuh pasuk quoshodtumwaen.
16.15 Wuttinuh nahoh, Qut toh kussimw8, howan nen?
16.16 Simon Peter namp8ham kah n8wau, Ken Christ wunnaumonuh pomantamwae God.
16.17 Jesus namp8ham kah wuttinuh, K8nanumit Simon, Barjona, newutche weyaus, kah wusqueheonk matta kukkuhk8tomunk8h, qut n8sh kesukqut.
16.18 Kah wonk kuttinsh ken Peter, ({qussuk}) kah yeu ut woskeche qussukquanit nutayim nummoeuwéhkomonk, kah chepiohkomukque squontamash matta pish wussohkom8unneau.
16.19 Kah kittinnumaush ketass8tam8ongane kesukque pohquoshatiquontonkanash, kah nishnoh teag kuttohkuppunaun yeuut ohkit, ne pish tohkuppissu ut kesukqut, kah nishnoh teag kutompenimun yeuut ohkit, pish ompeneausu ut kesukqut.
16.20 Neit meechumehteau ukkodnetuhtaeneumoh, woh matta wuttinnôunneau howaneh, yeuoh Jesus, noh Chrîst.
16.21 ¶ Na utt8che Jesus kutche kuhk8tomauau ukkodnetuhtaeneumoh, m8che mos wuttonat Jerusalem, kah wutchequnehtamunat monatash nashpe Eldersog, kah negonne sephausuenuog, kah Scribsog, kah nushonat, kah wutomohkenat wonk nishikquinokok.
16.22 Neit Peter wunnemunuh, kah ukkutche àuskomuh, n8wau, Nó8sukongqush Lord, matta pish kittinhetteáun.
16.23 Qut quinnuppekompau, kah unnau Peteroh, Aush nuppisquanit Satan. k8tamuhheh, newutche matta k8nteau8h wadtaumáagísh God, qut wadtaumáagish wosketompaut.
16.24 ¶ Neit Jesus unnau ukkodnetuhtaeneumoh, Wuttinnìin howan ásukeiit, kohkonn8waononch wuhhogkuh, kah nemunitch uppumetshinneum kah ásuhkoiitch.
16.25 Newutche wuttinniin howan woh wadchanuk uppomantamóonk, noh pish 8wanteauun: qut wuttinniin howan woh wanteunk ukketeáonk newutche nen pish ummiskomin.
16.26 Newutche toh unne aneuhamauun wosketomp aneuhamauadt wame muttaok, qut wanneheont nehenwonche ukketeahogkounoh? asuh chaugua woh ummagun wosketomp ôs8wunont wutche ukketeahogkonuh?
16.27 Newutche wunnaumonuh wosketomp pish peyau ut wussohsum8onganit 8shoh, weêche wutangelsumoh, kah neit unkquotauau nishnoh pasuk8 neane anakausunit.
16.28 Wunnamuhkut kuttinnonnumw8, nawhutch yeu neepauog Matta pish quadjtam8gig nupp8onk nô pajeh wunnauonaóut wunnaumonuh wosketomp peyont wutass8tamm8onganit.
17.1 NAhohtôeu mahche nequtta tahshe quinukok Jesus wunnemunoh Peter, kah James, kah John wechaioh, kah uppas8oh kussonkoauudt, nussu.
17.2 Kah wuttianussuonk ósouwemou anaquabhettit, kah wuskesuk wohsumomou onatuh nepauz, kah wuthogk8unash wompiyeuásh onatuh wequai.
17.3 Kah kusseh naeihtauau Moses kah Elias keket8kauon.
17.4 Neit Peter namp8ham kah unnau Jesus, Lord, wunnegen yeu kutappinneanónut, unnantaman ayimuttuh shwinash wetuomash yeu$ut, ken pasuk, kah pasuk Móses, kah pasuk Elias.
17.5 Ash pâmoadt, wequai matokqs, nah wunnohkukauoh: kah kusseh wattauatonkqussuonk wutch matokqsit n8wau, Yeuoh Nunnaumon womonog, nuttaphúk, n8tók.
17.6 Kah n8tamóhetit kodnetuhtaenuog wunnumpkussunwog, kah m8cheke wabesuog.
17.7 Kah Jesus peyau, nah ummussunoh, kah n8wau, Ompkegk, kah ahque wabesegk.
17.8 Kah toshquaehettit, wanne howane nâou8og webe nont Jesus.
17.9 Kah n8kehettit wutch wadchúut, Jesus ummeechumuhkonoh, n8wau, Unnohteogk howán yeu naumóg, nô pajeh wutomohkenat wunnaumonuh wosketomp wutch nuppunat.
17.10 Kah ukkodnetuhtaeneumoh nat8tomunk, n8waog, Tohwutch neit n8wahettit Scribsog; Elias m8che mos negonne peyau.
17.11 Kah Jesus wunnamp8hamauuh wuttinuh, Wunnamuhkut Elias woh negonne peyau, kah wame teanteaquasinish woh sampweteau.
17.12 Qut kuttinnonnumw8, Elias mahche peyau, kah matta 8wahéouh, kah wuttinhéouh nahaunnantamóhettitche, kah netatupe wonk wunnaumonuh wosketomp pish chequnnehtam nashpe nagoh.
17.13 Neit ukkodnetuhtaeneumoh wahteáuunneau nah ukken8nuh papaume John kutchessummuwaenin.
17.14 ¶ Kah paáonáhettit monanutcheh, uppeyauonuh wosketomp wutapesittukqussinnowéhtauòh, kah n8wau,
17.15 Lord monanum nunnaumon, newutche kogkeésu, kah m8cheke wuttamehpunau, newutche momansh kitchishahshau, m8mansh chauopshau.
17.16 Kah nuppasau kukkodnetuhtaéneumut, kah n8nanum8og ukketeahónaóut.
17.17 Neit Jesus namp8ham kah n8wau, Woi mat wunnamptamoe kah mamuttanumwe pometeonk, toh utt8che woh k8wetomunnumw8, toh utt8che woh kummukk8nanumw8, noh paudtiegk.
17.18 Kah Jesus auskomau mattannitt8h, kah wuttaumaehtauuh, kah mukkies netskeheau neit wadchit.
17.19 Neit ukkodnetuhtaéneumoh peyauunáog Jesus nussu, kah n8waog, tohwutch nenawun mat sohwóteáog.
17.20 Kah Jesus wuttinuh, newutche matta k8namptam8wongan8: newutche wunnamuhkut kuttinnonnumw8, ahtauog wunnamptamóonk onatuh wuskannem mustard, pish kuttittamunneau yeu wadchu, monchish yeu wutch, yaaush, kah woh ontohteau, kah matta pish teag noshkonunkquodtinn8 wutche kenaau.
17.21 Qut yeu ánussit matta sohham8, webe nashpe mat meetsein kah peantamóonk.
17.22 ¶ Kah aphettit ut Galile, Jesus nah wuttìnuh, wunnaumonuh wosketomp pish wunnass8mou en wunnutchegan8wout wosketompaog.
17.23 Kah pish wunnushouh, kah nishikquinukok pish omohku wonk, onk nag ahche neuantamwog.
17.24 ¶ Kah paahettit Kapernaum, nag attumunukeg ómpeteae teaguash peyaonaog Peteroh, kah wuttinnouh, Sunnummatta kussontimom ôadtehteaou ompehteaonk.
17.25 N8wau, Nux, kah paont wetuomut, Jesus negonne kutt8, n8wau, Toh kuttenantam Simon? tahs8tamwog ohkeit, howane nemunnumauahettit ompeteaonk asuh móunumóonk, wutch nehenwonche wunneechan8oh, asuh wutch penuwohteuh.
17.26 Peter wuttinuh, Wutch penuwohteaog Jesus wuttinuh, Neit mukkiog nanauwiyeuog
17.27 Qut ishkont k8tamhêonnónog, aush ketahhannit, kah chauohpuhteash om, kah neemun namohs negonne nóquttuhwhadt, kah woshwunnumau wutt8n, woh kummishkom teaguash, nemunush kah aninnumau wutche nen kah ken.
18.1 NEit wachit kodnetuhtaenuog peyauunáog Jesusoh n8waog, Howan masugkenuk kesukque as8tam8onganat.
18.2 Kah Jesus wehkomau mukkiesoh, kah upponuh wunnashaum8óont.
18.3 Kah n8wau. Wunnamuhkut kittinnonnumw8, matta quinnuppekompau8og, kah ogqueneunkqusseog mukkiesit, matta pish kuppetutteamw8 kesukque ass8tamonk.
18.4 Yowutche wuttinniin howan hohpaheont wuhhogkuh neane yeuoh mukkies, yeuoh masukkenuk kesukque ass8tam8onganìt.
18.5 Onk howan attumunont yeu ansinutcheh pasuk mukkiesoh, ut n8wesuonganit nutattumunuk.
18.6 Qut howan n8heont pasuk8 yeuh mukkiemesoh wanamptiinitcheh, negonne wunnegen wutche nagum togwhongane qussuk woóshunk wussittuppukanit kah quttauwushont monoiyeuut ketahhannit.
18.7 ¶ Muttaohke missi wutonkapunaonk newutche togkussittassunn8onganash: n8che mos peyaum8 togkussittassunn8onganash, qut missi pish wutonkapunnaonk howan asit togkussittassunn8wonk.
18.8 Yowutche kenutcheg asuh kusset ayimungquean togkussittassunnun, tummethash kah pogketash, anue wunnegen kuppetakon keteaonganit kukqunukqushoan asuh matta wunnutchean, onk nesohtauan menutchegash kah mussetash, nohkonunnumuk micheme n8taut.
18.9 Kuskesuk ayimunkquean togkussittassunun, kodtunush kah pogketash, anue wunnegen kuppetukon keteaonganit nequttahtauan muskesuk onk neesohtauan muskesukquash, nohkonnumuk chepiohkomukque n8taut.
18.10 Ahque jishánum8k pasuk yeug mukkiesog, newutche kuttinnonnumw8, ut kesukqut wut-angelsumóuh, yeoyatche m8neamwog wuskesuk N8sh ut kesukqut.
18.11 Newutche wosketomp wunnaumonuh peyau, wadchanumun ne wanteamuk.
18.12 Toh kuttenantamw8? wosketomp, nequt pasuk8oshont shepsoh, kah pasuk wauónit, sunnummatta woh nukkonnoou pask8gun tashinchágkodtoh, kah pask8gun tahshuoh, onk au wadchukòntu, kah wunnatinneahwhoh neh wauónitcheh.
18.13 Kah nameheont, wunnamuhkut kuttinnonnumw8 ánue muskauantam neh {pasukoo}, shepsoh, onk nag wame pask8gun tahsuog mat wauónegeh.
18.14 Netatup k8sh8 ut kesukqut, matta unnantam8, yeuoh pasuk peississit woh wutawakompanonat.
18.15 ¶ Wonk kemat matchenehukquean, nô aush, us ummatcheseonk nashaue ken kah nagum nussu, n8tunkquean, kenupwishan kemat.
18.16 Qut matta n8tunk8an, neit neemun onkatuk asuh neesuog, newutche wutt8n8óut nesuog asuh nishuog wauwacheg, pish menuhketeauog nishnoh kutt8wonk.
18.17 Mishanussittauont nahog, us moeuwehkomonk; qut mishanussittauont moeuwehkomonkoh, tatuppeyeuitch ut kuhhogkat, matchetouut, kah Publikanut.
18.18 Wunnamuhkut kuttinnonnumw8, nish$noh teag woh kutohkupinnunneau ohkeit, pish tohkuppissu ut kesukqut: kah nish$noh teag kutompanimunneau ohkeit, pish ompeneausu ut kesukqut.
18.19 Wonk kuttinnonnumw8, neeswe wunn8waog ohkeit papaume teaguas ne wehquetumog: N8sh kesukqut pish wuttinheun.
18.20 Uttoh adt neesuog asuh nishuog mukkinnehettit ut n8wesuonganit, na nuttaiin wunnashaum8wóut.
18.21 ¶ Neit Peter uppeyaauunóh, n8wau, Lord, tohhen nagwutteaeu neemat matchenehukqueh, m8che mos nutahquontamau? nô pajeh nesausuk tahshit?
18.22 Jesus wuttinuh, Matta kuttin8h, nô pajeh nesausuk tahshit, qut nó pajeh nesausuk tahshit nesausuk tahshinchag.
18.23 Newaj kesukque ass8tamowonk ogqueneunkquodt ketass8t, wanampágunumauont wuttinneumoh.
18.24 Kah n8che wunnampagunuk pasuk8h paudtauau uttiyeuh anuntukquohwonche piukqut muttannonganu8ash talentsash.
18.25 Qut newutche, monteag óadtehteog, wussontimomuh wuttukquoh, pish aninnummoadtin kuhhog kah ummittamwussoh, kah wunneechanoh, kah ne adtahshadchasuadt, kah wuttôadtuhkonat.
18.26 Newaj wuttinneumun penushau, kah 8wehquetumauoh, kah n8wau, Lord ahkumeh ogkussese: kah pish kummahtauutuhkoush wame.
18.27 Neit Sontim neh wadtinninneumit kodtummonteanumukqut, wutompinneuh kah wutahquontamauoh anontukquohwhont.
18.28 Qut noh wuttinneumun sohham, kah nameheau pasuk8h weeche wuttinneumunneuh, noh wuttinohtukquohwhoh nequt pasuk8ompskot, kah wutohqunoh kah ukkechukquanuh, n8wau, Oadtukkah ne anontukquohwhont.
18.29 Kah weeche wuttinneumunneuh, penushauoh ut wussetit, kah wehquetumauoh, n8wau, Ahqueh, kah pish k8wame óadtuhkoush.
18.30 Kah matta wutussen, qut ukkupshagkinoh nô pajeh mohtoadtuhkonat anohtukquohwhut.
18.31 Nemehkuh weeche wuttinneumuneuh nauahettit toh asit, nàg ahche neuantamwog, kah peyauog wussontimommut kah wuttinnoneau wame ne asemuk.
18.32 Neit wussontimomoh mahche wehkomukqut, wuttinuh, Woi ken kummatchetum wuttinneumin kutahquontamauunnup wame ne anohtukquohwhunup, newutche kenanampassumup.
18.33 Sun woh matta kukkitteamonteanumoh weeche wuttinneumun, ken neane kitteamonteanumunomp.
18.34 Neit wussontimomoh ummusquanumugquoh, kah upponuh sasamakuhhuwaenuut onkapunnohteaénuut, nô pajeh wohtóadtuhkonat.
18.35 Neane kesukque N8sh, ne pish kuttinhukqunneau, toh neit matta metahh8wae ahquontamoadteóg nishnoh pasuk wematoh ummatcheseonganooash.
19.1 Onk nnih mahtoadt Jesus, 8m Galile kah peyau ohkit Judea, ogkomut Jordan.
19.2 Kah monaóg monacheg wutasukauóuh kah wunneetskeheuh na ut.
19.3 Pharisesog wonk uppeyauonouh, ukqutchheouh, wuttinouh, Sun wunnegen wosketomp uppogkenon ummittamwussoh, nishnoh teag wutchu?
19.4 Kah namp8ham wuttinuh nahog, Sunnummatta kutogketamómw8us, noh nah ayeuont weske kutchissik, ukkezheuh nahog, nompaus kah squáus?
19.5 Kah n8wau, Yeu waj wosketomp nukkonont 8shoh kah ohkasoh, kah weetomau ummittamwussoh, kah nag neeswe pish pasuk weyaus.
19.6 Newaje matta wonk chippehettegk, qut pasuk weyaus, yowutche uttoh ayn God mosogqunuk, wosketomp ahque chippinitch.
19.7 Wuttinóuh, Tohwutch Moses n8wadt, aninnumok pogkenittuáe wussukwhonk, kah pogken8k.
19.8 Wuttinuh, Newutche menuhkiyeuash kuttahh8óash, Moses kittinanumugkou, pagken8k kummittamwuss8óog, qut weske kutchissik matta anan8p.
19.9 Kah kuttinnonnumw8 Howan, pagkenont ummittamwussoh, kuttuma manusquauosit, kah wetauómont ongatogane, mamussu, kah howan wetauómont ne[h] pagkenutcheh, mamussu.
19.10 Ukkodnetuhtaéneumoh wuttugquoh, Yeu unagk ut wosketomp kah ummittamwussoh, matta wunnegeninno wetauomónat.
19.11 Qut wuttinuh nahoh, Wame matta woh wutattumunumounneau yeu n8waonk, qut nag anummautcheg
19.12 Newutche, nawhutche euneuksog yeu wuttinne nekinneau wutch ohkas8oh wutóontomukquoh, onk nawhutch euneuksog nashpe wosketompaog unneheóneau euneuksog: onk nawhutch ayeuwáog wuhhogkauh euneukseuunneat newutche kesukque wutass8tamóonk: noh tapenuk attumunumun, attumunitch.
19.13 Neit paudtauau peissesoh onk woh upponumauoh wunnutcheganash, kah peantam: kah kodnetuhtaénuog wutauskomouh.
19.14 Qut Jesus wuttinuh, Unnanumok, kah ahque quihtinók peissesog nuppeyaonukqunnaout, newutche neanussutcheg kesukque wutass8tamóonk.
19.15 Kah wunnutchegash upponumauoh nahog, kah na 8mun.
19.16 Kah kusseh pasuk uppeyáuonuh wuttinuh, Wunneetou nussontimom, toh woh nuttinne wunnesen, onk woh nutahtaun micheme pomantamóonk?
19.17 Kah wuttinuh, Tohwutch usseán wunneetou? matta howan wunneetou nont pasuk, noh God, qut kodtantaman kuppetukon pomántam8onganit, nanaeteaush wuttinnówaongash.
19.18 Wuttinuh, Uttiyeush? kah Jesus n8wau, Nushehteakon, Mamussekon, kumm8tuhkon, Pann8wae wauwohkon.
19.19 Quttianum k8sh kah kokas, kah kuttinn8womon ketatteamung neane womonadt kuhhog.
19.20 Wuskenin wuttinuh, Wame yeush nummahche nanauwehtineash, wutch n8skenuunneat, chauguas ash nukquenauwehuk.
19.21 Jesus wuttinuh, Kodtantaman pannuppeyeu8un, monchish, kah magish ne adtahshadchassuwaan, kah aninnumau matchekuog, kah pish kutahtóuh nampakounnash ut kesukqut, kah peyaush asuhkah.
19.22 Qut n8tog wuskenin ne n8waonk, neuantamwe monchu, newutche monnatash wutahtaongash.
19.23 Neit Jesus unnau ukkodnetuhtaéneumoh, Wunnamuhkut kuttinnonnumw8, siogkod weenaieetu uppetukon kesukque ass8tam8onganit.
19.24 Wonk kuttinnonnumw8, Anue nukkummat kamel uppannupwushon ahammoquesuugkóut, onk weenaetu uppetukon wutass8tamóonganit God.
19.25 Ukkodnetuhtaéneumoh n8tamóhettit, m8cheke chepshaog, n8waog, Neit howan woh wadchanit?
19.26 Qut Jesus ummoneauoh nahog, kah wuttinuh, Kenugke wosketompaog yeu noshkonúnkquodt, qut ut Godut wame noshkonunkquodtinn8ash.
19.27 Neit Peter namp8ham, wuttinuh, Kusseh, nenawun nunnukkodtumun wame, kah kutasukauunnumun, yowutche chaugua pish nutahtomun.
19.28 Kah Jesus wuttinuh, Wunnamuhkut kuttinnonnumw8, kenaau asuhkieogish yeu ut wusku neetuonganit, wosketomp wunnaumonuh apit wussohsum8e appuonganit, kenaau wonk pish kutapimw8 ut nabo neenut appuonganit, wussumon nabo neese chippan8og Israel.
19.29 Kah nishnoh pasuk nókodtuk wetu, asuh weematuh, asuh wetompasseu, asuh 8shoh, asuh ohkasoh, asuh ummittamwussoh, asuh wunnechanoh, asuh wutohkeash, newutche n8wesuonk, pish attumunum nequt pasuk8e tahshit, kah pish wutahtaun micheme pomantamóonk.
19.30 Qut monaog negonshacheg pish wuttat 8mwog, kah wuttat wagig pish negonshauog.
20.1 NEwutche kesukque ketass8tamóonk ogqueneunkquot wosketomp nanaánug wetu, noh sohhog nompoáeu, ann8nont anakausuenuog en 8wenominneohtekonit.
20.2 Kah wan8ahettit anakausueneuh nequt omskot pâsuk kesuk, ummoncheaheuh en 8wenominneohtekonit.
20.3 Onk sohham náumatuhquodt, naau onkatogeh segenamwe neepauog ahhut kodtowompasimuk.
20.4 Kah wuttinuh, Kenaau monchek wonk n8wenóminneohtekonit, kah uttoh an sampwagk kuttinnumauunnunneau, kah moncheog.
20.5 Wonk sohham puhshequodt, kah nôwahquodt, onk wuttussen ne asit negonne.
20.6 Onk nahen wayont sohham kah onkatoge námeheau sesegenamwe neep8oh, wuttinuh, Tohwutch yeu sesegenamwe nepaieog neteagu.
20.7 Wuttinouh, Newutche matta howan nutann8nuk8mun, wuttinuh nahog, Monchek wonk kenaau n8wenominneohtekonit, onk uttoh an sampwagk pish kutattumunnumunneau.
20.8 Wanonk88k, noh sontim weenominneohtekonit unnau piahquttumunutcheh ut wekit, wehkom anakausuenuog, kah óadtuhkou, wutch maumachish, onk yean negonne.
20.9 Kah paahettit paompanneg nahen wayont attumunumwog nishnoh pasuk nequtompskot.
20.10 Qut paahettit negonne paompanneg, unnantamwog woh nutattumunumumun m8cheke, kah attumunumwog nishnoh nequtompskot.
20.11 Kah attumunumóhettit, m8m8squenaog nanaunumunutcheh wetu.
20.12 N8waog, Yeug maumachish anakausuog webe pasuk hower, kah kuttatup-unkquodtaiinneanonog, kussittaeu, kah nehteagu anakauseog.
20.13 Qut namp8hamauau pasuk8, n8wau, Neetomp matta kummatchenehenn8, sunnummatta k8n8wòmunonus nequtompskot.
20.14 Nemunush ne kuttaihe kah monchish pish nuttinnumau yeuoh maumachish neane aninnumauun.
20.15 Sunnummatta wunnegeninno woh nutussen toh anánatam wutch nehenwonche nuttaihe? sun kuskesuk matchet, newutche n8neetum?
20.16 Nemehkuh negonshacheg pish, maumachishu8og, kah maumachishacheg pish negonneyeu8og, newutche monaog pish wehkomóog, qut ogguhsuog pepenauutcheg.
20.17 Kah Jesus monchit en Jerusalem, chippunau nabo neesuoh ukkodnetuhtaeneumoh, neáont kah wuttinuh nahog.
20.18 Kusseh kuttaumun Jerusalem, kah wosketomp wunnaumonuh woh wunass8m8 en negonne sephausuenuut, kah en Scribsut, kah mos uppakodchimóuh en nuppunat.
20.19 Kah pish upponóuh gentilsut ummomontauónaóut kah wussasamatahwhonaóut, kah uppummetonkuppunnaónaóut, kah nishikquinukok pish omohkeu wonk.
20.20 Neit uppeyaaunuh okasoh wunnaumonuh Zebede, weetomuk wunnaumonuh, 8wowussumóuh, ukkodtantamauôuh teaguas.
20.21 Kah wuttìnuh, teaguas kukkodtantam? wuttinuh, Ne naj, yeug nesuog nunnaumonnog, pasuk woh appu kuttinuhkôanit, kah onkatuk ut kummenadcheanit, kutass8tom8anganit.
20.22 Qut Jesus namp8ham, kah n8wau, Matta k8wahteau8mw8 teaguas wehquetumók, sun kuttapenumumw8 wuttattamun wuttattamwaitch ne pish wodtattam, kah kutchissumun nashpe kutchessum8onganit ne pish nashpe kodchessumwe? wuttinóuh, Nuttapenumunnán.
20.23 Kah wuttinuh, Wunnamuhkut pish k8tattamwohtinneau n8tattamwaitch, kah kukkutsumunneau nashpe kutchessum8onganit, ne nashpe kodchessumwe: qut wutapinneat nuttinohkónit, kah nummenadcheanit matta nen woh nummag8un, qut nah quoshaeihtaoncheh n8sh.
20.24 Kah pìukqussitcheg n8tamóhettit, musquanumaog neesompaunutcheh.
20.25 Qut Jesus 8wehkom8h nahoh, kah n8wau, K8wahteauunneau wussontimom8oh gentilsog nuhkodnehikquehetticheh, kah neh matikkenutcheh nuhkodnéhikquehetticheh.
20.26 Qut pish matta unnaunn8h kenugke kenaau, qut noh kodtantog missugkenunnat kenugke kenaau, noh wuttinneumegk.
20.27 Kah howan kodmisssugkenuk, wuttinneumegk.
20.28 Neane wunnaumonuh wosketomp, matta peyauun 8tinninneumun {onkatogane}, qut 8tinninneumunneaoont {onkatogig}, kah magunat ukketeaonk man8whaonk wutch m8naoh.
20.29 Kah wamohettit Jericho, monaog wutasukauóuh.
20.30 Kah kusseh, nesuog pogkenumwompaog appuog kehchummaog, n8tamóhettit Jesus pomushau, mauog, n8waog, Kitteamonteanumaiinnean woi Lord ken wunnaumonuh David.
20.31 Kah monacheg wutaushkomóuh woh wutteashuóneaout, qut nano m8cheke mauog, n8waog, kitteamonteanumaiinnean woi Lord, ken wunnaumonuh David.
20.32 Kah Jesus neepau, kah 8wehkomoh, kah n8wau, Teag kukkodtantamumw8 woh kittinhennunnaôut.
20.33 Wuttinóuh Lord, nuskesukqunonash woh woshweemoash.
20.34 Neit Jesus ukkitteamonteanumuh, kah ummussinnumáoh wuskesuk88ash, kah teanuk wuskesuk88ash 8sampunnaoash, kah wutasukauoh.
21.1 KAh pas8sukaumohettit Jerusalem, kah paáhettit Bethphage wadchuut Olives, neit Jesus an8nau neesuoh ukkodnetuhtaeneumoh.
21.2 Wuttinuh, Ongq otanamesit paussuhkongqueog, kah teanuk woh kummishkoomw8 asse kishpissu, kah wushkoshim8mes weeche, ompinneuk, kah paudtiegk.
21.3 Kah howan nugqueog, woh kussimw8, Lord ukquenahukquoh, kah teanuk kenogkuhkouhukqunnaouh.
21.4 Wame yeush nnihyeupanish, onk woh wutusseinneau toh án8wadt quoshodtumwaen, n8wau.
21.5 Unnok wuttaunoh Sion, neau kuketass8tam8m kuppeyauonuk, manunnissu, appu asseut, kah wushkoshimwésit, wushkoshimwem asse.
21.6 Kah ukkodnetuhtaeneumoh auog, kah wutussenea[u] Jesus ne [a]nont.
21.7 Kah pas8aog assoh kah wushkoshimmesoh, kah hogkouongash upponámauóuh, kah nah ne quenoshoneau.
21.8 Kah modtaánukeg sukkonnónumwog wuthogk8un8oash ut mayut, kah onkatogig tummethamwog wuttuhqunash wutch mehtugqut, kah uppummunkquodtauonaoash mayut.
21.9 Kah modtaánukeg negonshácheg, kah asuhkauoncheg wadtauatonkqussuog, kah n8waog, Hosanna wunnaumonuh David, onanumau noh paont ut 8wesuonganit Jehovah Hosanna quanunkqussit.
21.10 Kah paont Jerusalem, wame otan wogkouanatamwog, n8waog, Howan yeuoh.
21.11 Kah monacheg n8waog, Yeuoh Jesus quoshodtumwaen, wutch Nazareth ut Galile.
21.12 Kah Jesus petutteau wut-templeumoh God, kah sohwôhteau wame adtòànutcheh, kah kodtaompausitcheh ut templeut, kah kepuhteau wuttableum8ash os8wunnompacheg, kah wutappuongan8oash kodtaompasitcheg wuskuhwhunnanoh.
21.13 Kah wuttinuh nahog, Wussukwhosu, Neek uss8wetamun peantamwakomuk, qut kutayimunneau ahhiéhettit komm8towaenuog.
21.14 Kah pogkenumwog, kah quanukquesitcheg uppeyauunóuh ut temple, kah wunneetskeheuh nahog.
21.15 Kah negonne sephausuenuog kah scribsog naumohettit monchanatám8wonganash uttoh asechish, kah mukkiog wadtauatonkqussuog temple$ut, n8waog, Hosanna en wunnaumonuh David, m8cheke musquantamwog.
21.16 Kah wuttinóuh, Sunnummatta ken8taóog toh an8wahettit? kah Jesus wuttinuh nahog, Nux, asquam kutogketamomwous, Wutch wutt8n mukkiésog kah n8nesog kuppannupehteoh tabuttantam8ongash.
21.17 Kah wunnukonuh, kah sohham wutch 8tanat, en Bethany, kah na ukkouen.
21.18 Mohtompog quashkeit en 8tanat, kodtupp8.
21.19 Kah naik figsuhtug kishke mayut, uppeyaontamun, kah wanne teag 8tinnum8un, qut webe wunnepaguash, kah wuttitamun, matta meechum dtannegenunnu8utch, yeu$wutch, kah micheme. Kah teanuk figsuhtugq muss8wohqudt.
21.20 Kah naumohettit kodnetuhteanuog, monchanatamwog, n8waog, Tohhen teanuk muss8wohquodt figsuhtugq?
21.21 Jesus namp8ham, wuttinuh nahog, Wunnamuhkut kuttìnnonnumw8, ahtauóg wunnamptam8onk, kah matta chanantam8og, matta woh webe nont kutusseinneau yeu anteaumuk figsuhtugq, qut wonk, uttamóg yeu wadchu, ontapush, kah chauopshash ketahhannìt, onk pish nnih.
21.22 Kàh wame nishnoh teag k8wehquetummunneau ut wunnamptamwe peantamunat, pish kutattumunumunneau.
21.23 Kah paont temple, negonne sephausuenuog, kah wut-Eldersum8oh missinninnuog uppeyauunóuh, ut ukkuhk8tomuhkonat, n8waog, Toh k8che yeush ussenash, kah howan yeu kuttinnumunkqun kummenuhkesuonk.
21.24 Jesus namp8ham, kah wuttinuh nahog, Nen wonk kenat8tomauónumw8 pasuk ne teaguas, missohhamaiyeog yeu, nen wonk kuttinnonnumw8, howan ummenuhkesuonk waj yeush usse.
21.25 Ukkutchessum8onk John, toh noh 8m88us? wutch kesukqut? asuh wosketompahtu? weogquttumoadtinneau, n8waog, neenan n8wayog 8m88 kesukqut, woh kuttugqun, neit tohwutch matta wunnamptauógkus?
21.26 Qut n8wayog wosketompahtu, nukqushaumun missinninnuog, newutche wame unnantamwog John quoshodtumwaen.
21.27 Kah namp8hamauáog Jesusoh, n8waog, matta n8wahteau8unan: neit wuttinuh nahog, Nen wonk matta kuttinnonn8unneau toh waj menuhkesuonk waj yeush usse.
21.28 Qut toh kuttenantamw8, wosketomp neesenaumoniadt, peyaoneau mohtommegitcheh, wuttinuh, Nunnaumon, monchish anakausish yeu kesukok n8wenominneohtekonit
21.29 Namp8ham kah n8wau, Matta nutussein, qut ompetak aiuskoiantam, & monchu.
21.30 Kah nahohtoeyeuunutcheh peyanau, & neweane unnon, & wunnamp8hamauoh kah n8wau, Sir nummonchem, qut mata monchu.
21.31 Uttiyeuwoh an usseit, nag neeswe, wuttenantam8onk 8sh8oh? wuttìnóuh, Negonne. Jesus wuttinuh nahog, Wunnamuhkut kuttinnonnumw8, Publikanog kah kogkesquaog kenegonnekunk8óog wutass8tam8onganit God.
21.32 Newutche John kuppeyaónuk8op ut wunnomwausseongane mayut, kah matta k8namptauw8, qut Publikanog kah kogkesquaog 8namptauóuh. Kah kenaau naumog, matta ompatak kutaiuskoiantam8mw8, onk woh k8namptauónaout.
21.33 N8tam8k onkatuk kuhkinneasuonk, na mô nanawunuk wetu, ohkehteau wennominneohteuk, kah ukquinnepunneutauun, kah ayim wine presse, kah ayim askuhwhôsuáekomuk, kah wunogkuhkouheon ohketeáenúh, kah au nôadtut wutohtimóneat.
21.34 Kah nahen kepenumwahettimuk ann8nau wuttinneumoh en ohketeaénuut, onk woh attumunumwog nish meechummuongash.
21.35 Kah ohketeaénuog wuttohqunóuh wuttinneumoh, kah pasuk8 wuttattogomóuh, kah onkatoge nusháog, kah qussukquanehtawhouh onkatoge.
21.36 Onk an8nau onkatoge wuttinneumoh, monaog onk neg negonshohpanneg, kah nenan neheonau.
21.37 Qut maumachish noh an8nau wunnaumonuh nah en, n8wau, Nag woh quttianumáog nunnaumonuh.
21.38 Qut ohketeaenuog nauáhettit wunnaumonuh, unnittuog, Yeuoh nompenuk, hah nushontuh, kah maumuttuh wutohtoonk.
21.39 Kah wutohqunóuh kah wussohwhohkonáoh wutch wenominneohtekónit kah wunnushóuh.
21.40 Yowutche paont waenominneohteakonit, toh woh wuttinheun yeuh ohketeaenuh?
21.41 Wuttinóuh, Pish wutuhque paguanuh yeuh matcheetoénuh, kah pish nogohkaaiheau onkatogane ohketeaénuh, uttiyeuh woh óadtuhkonkqutcheh meechummuongash nish$noh utt8che.
21.42 Jesus wuttinuh nahog, Asquam kutogketamómw8 wussukwhonganit, qussuk ne wekitteaénuog pogketamóhettit ne nan qussuk negonne nashin: yeu God wutusseonk, kah yeu monchanatamweyeu8 ut kuskesukqunonut.
21.43 Yowutch kuttinnonnumw8 wutass8tamóonk God keneemunumonteaneau, kah pish unninnumauon wutohtimóin, noh woh paudtunk meechummuonk noh ut.
21.44 Kah howan woh pogkussik yeu qussukquanit pohksun, qut howan penushagqut yeu qussuk, uppeshquttáhhûkqun.
21.45 Kah negonne sephausuenuog kah Pharisesog n8tamóhettit ogqueneunkqussuongash, wahtamwog yeu wussin wutch papaume nahoh.
21.46 Qut kod tohqunáhettit, qushaog monanutcheh, newutche unnantamwog noh quoshodtumwaen.
22.1 Kah Jesus namp8ham kah ukken8nuh nahog wonk nashpe ogqueneunkqussuongash, kah n8wau.
22.2 Kesukque ketass8tamóonk, ogqueneunkquodt ketass8tamut, utiyeu ayimauont wessentamóonk, wutche wunnaumonuh.
22.3 Kah ann8nau wuttinneumoh wehkomon nahog uttiyeug nanegonne anittuppanneg wessentamóonk kah matta peyauôog.
22.4 Wonk ann8nau onkatogane wuttinneumoh, n8wau, Us nahog anittuppanneg, Kusseh nunnanashwunnum nummishadtupp8onk, nutoxinumog, kah wanogqutcheg nushóog, kah wame quoshahtaush, peyunk wessentam8wonganit.
22.5 Qut matta toh wuttin tuppantam8unneau, kah nanunne auog pasuk wutohtekonit, onkatuk wutanaqushonat.
22.6 Kah sekqshoncheg nemunau wuttineumoh, & wutunkquontamhéouh, & wunnushouh.
22.7 Qut n8tog ketuss8t ummusquanumuh nahog, kah ann8nau wutayeuhteomoh, onk uppaguanuh yeuh nushshehteaenúh, kah chikohsum wut8taneau.
22.8 Neit wuttinuh wuttinneumoh, Wussentamóonk quoshohteau, qut nag anittuppanneg matta wuttapenum8unneau.
22.9 Yowutche onkq mayikontu, kah wame namheogig, wehkom8k wussentam8onganit.
22.10 Neit wuttinneumoh sohhamwoh mayikontu, kah mounaog namheahettiche, matchetowog kah wunnet8wog, kah numwapuog missinninnuog wussentam8wonganit.
22.11 Kah ketass8t paont ukkehkenaùonat missinninnuh, na wunnauun wosketompuh matta wussentamwae wunashaiyoou.
22.12 Kah wuttinuh, Neetomp toh kittínne yeu peyaun, matta wussentamwae wunashaiyaan? kah chepshau.
22.13 Neit ketass8t wuttinuh wuttinneumoh, Tohtagkuppinók wunnutcheganit kah wusseetit, kah amaunòk kah unnohkonok en aongkoue pohkenaeitu na ut mauonk kah nunnukkutt8hamóonk.
22.14 Newutche monaog wehkomóog, qut ogguhsuog pepenautcheg.
22.15 Neit Pharìsesog moncheog kah weogquttumwog toh woh an tohqunahettit ukkeket8kaonganit.
22.16 Kah ann8naog ukkodnetuhtaeneum8oh, weeche Herodiansog, n8waog, Nussontimom, n8wahteauunan k8numohkuteyeu, kah wunnamuhkut kukkuhk8tomwehteam ummay God, kah matta toh kuttin tuppanumoh howan, newutche kukkinnompattam8 wuskesuk wosketompaog.
22.17 Yowutche ussinnean, toh kuttenantam, sun wunnegen magun ompeteaonk en Cesar? asuh matta?
22.18 Qut Jesus wahteaun ummatchetoongan8, kah n8wau, Tohwutch qutcheheóg kenaau eiantogkeióg.
22.19 Nahtussegk ompuhteae teaguash. Kah uppaudtauóoh nequt-ompskot.
22.20 Kah wuttinuh nahog, Howan wuttinneukontunkanoh yeuhoh, kah 8sukkuhwheg?
22.21 Wuttinóuh, Cesar. Neit wuttinuh nahoh, Yowutche aninnumok Cesar wadtamáugish Cesarut, kah God wuttaiheash God
22.22 Kah n8tamóhettit monchanatamwog, kah wunnukonouh, kah moncheog.
22.23 Ne kesukok Saddusesog uppeyauunóuh, uttiyeug an8wacheg, Wanne omohkeonganinno, kah wunnat8tomauouh.
22.24 N8waog, Nussontimom, Moses n8wau, Wosketomp nuppuk matta wunneechaneg, wematoh pish weetauomau ummittamwussoh, kah noh pish wunneechaneu wutche weematoh.
22.25 Yeuut n8wetomukumun nesausuk toshompau8og negonne wetauomont nupp8, kah matta wunneechaneu, nukkonau ummittamwussoh wematut.
22.26 Kah netatup {wutussen} nahohtôeu, kah nasheu8ut kah nesausuk adtahs88wudt.
22.27 Kah maumachish mittamwossis wonk nupp8.
22.28 Yowutche omohkuonganu8g, howan pish yeuh ummittamwussoh nesausuk adtahsuwutcheg, newutche wame 8mittamwussissineáoh?
22.29 Jesus wunnamp8hamauoh wuttinuh nahog, Panne kuttenantamw8, matta k8wahteau8mw8 wussukwhonganash, asuh ummenuhkesuonk God.
22.30 Newutche omohkehettit, matta wetauwadteog, qut ogqueneunkqussuog kesukque wutangelsumut God.
22.31 Qut papaume wutomohkeongan8 nupp8og, sun matta kutogketam8w8us uttiyeu ne anitteaogkup nashpe God n8wau,
22.32 Nen um-Manitt8moh Abraham, kah um-Manitt8moh Isaak, kah um-Manitt8moh Jakob? God matta um-Manitt8m8oh napukig, qut pomantogig.
22.33 Kah monacheg yeu n8tamóhettit, monchanatamwog ukkuhk8tomwehteaonk.
22.34 Qut n8tamóhettit Pharisesog nanakonchimau Sadduces, moeu peyauog.
22.35 Neit pasuk, noh wadtinnaumatuonganit quajhae nat8tomauoh, kah n8wau,
22.36 Nussontimom, uttiyeu ánue mohsag wuttinn8waonk ut naumatuonganit?
22.37 Jesus wuttinuh, Womoaus Jehovah kum-Manitt8m nashpe mámusse kuttahhut, kah nashpe mamusse kukketeahogkôunit, kah nashpe kuttenantam8onganit.
22.38 Yeu negonne kah missi unnaumatuonk.
22.39 Kah nahohtoeu netatuppe, Womoaus ketatteamung neáne womonadt kuhhog.
22.40 Wame naumatuongash, kah quoshodtumwaenuog yeush neesinash ann8team8ongash 8chiinaoash.
22.41 Pharisesog moéhettit, Jesus nah wunnat8tomauoh.
22.42 N8wau, Toh kuttenantamw8 papaume Christ? howan neh wunnaumonuh? nag wuttinóuh, Wunnaumonuh David.
22.43 Wuttinuh nahog, neit tohwutch David ut nashauanitt8ut, hennont Manit, n8wau,
22.44 <Lord> unnop num-Manitt8moh, apsh ken nuttinóhkôunit, nô pajeh nutáyeuónaout kummatwomog kuttahpannehtuonk.
22.45 Newutche David hennont num-Manitt8m, toh wuttin wunnaumonniinneuh?
22.46 Kah matta howan wamunumm8 wunnap8haumauónat pasuk kutt8wonk, onk quihtamwog howan (yeu wutche onk yaen ongkaueu) wunnata8tomauonat onkatoganash nat8tomuhteaongash.
23.1 NEit Jesus ken8nau monanutcheh, kah ukkodnetuhtaeneumoh.
23.2 N8wau, Scribsog kah Pharisesog appuog Moses wutappuonganit.
23.3 Yowutche toh anukqueog ussenat, ussek wame, qut ahque ussek ne aséhettit, newutche wussinneau, qut matta wutusseinneau.
23.4 Newutche wuss8anehteâog tuhkequnash weánunash wussauunukqunaoash, kah upponamunaoash missinninnúut wuttugkeóut, qut matta wuttashinum8unnáoash nashpe pasuk wuttinwhunnutchegan8.
23.5 Qut wame wutanakausuongan8oash wutussenáoash, wunnaumunnaóut wosketompaog: ayimwog mishshúkskoì philakteries, kah missiyeuash tuppôsohôsuash wuthogk8n8wóut.
23.6 Kah womantamwog negonohtag appuonk ut mishadtuppuonganehtu kah negonohtag appuongash ut Synagogehtu.
23.7 Kah wongquttuongash ut kodtauwompasuonganit, kah ussoweenonaóont nashpe wosketompaog, Rabbi, Rabbi,
23.8 Qut kenaau ahque henniteágk Rabbi, newutche pasuk kussontimomm8 Christ, kah wame k8weemattittimw8.
23.9 Kah unnuhteok wosketomp k8sh8 yeu$ut muttaohket newutche pasuk k8sh8 kesukqut.
23.10 Asuh ahque hennitteagk nussontimom, newutche pasuk kussontimomm8 Christ.
23.11 Qut noh masugkenuk kenugke kenaau, wuttinneumegk.
23.12 Kah howan mashhaunt wuhhogkuh, pish toiohquonkqheau, kah noh ahhohpaheont wuhhogkuh, pish mishéheau.
23.13 Qut missi kutonkapunnaongan8 woi Scribsog kah pharisesog eiantukeiyeuog, newutche kukkuphamw8 kesukque ketass8tam8onk wutch wosketompahtu: newutche kenaau matta kuppetutteaunneau, kah matta kuttinnanumóôg neg kodpetutteacheg petukkonat.
23.14 Missi kutonkapunnaongan8 Scribsog kah Pharìsesog eiantukeiyeuog, newutche kummahchepumw8 sekousquaog wek8oash, kah kutayimumw8 sepe peantam8ongash, wutche puttaghum8onk, yowutche pish kutattumunumumw8 anue missi awakompan8onk.
23.15 Missi kutonkapunnaongan8 Scribsog, kah Pharisesog eiantukeiyeuog, newutche kuppannupwushoneau keitoh kah ohke, ayimunat pasuk Proselyte, kah kezhit, kutayeuau wunnaumonuh chepiohkomuk, neesit tahshe onk kenaau.
23.16 Missi kutonkapunnaongan8 kenaau pogkenumwe nanánuwaogish, an8waógish, Howan chadchekeyeuadt nashpe temple, noweeta, qut howan chadchekeyeuadt nashpe gold ut Temple, matchesu.
23.17 Kummattammag8omw8, kah kuppogkenumumw8, newutche uttiyeu ánue missag, gold asuh Temple ne wunnetupanatamwahteunk gold.
23.18 Kah {kussimwoo} howan chadchekeyeuadt nashpe Altar, n8weeta, qut howan chadchekeyeuadt nashpe mag8onk ut Altar$ut matchesu.
23.19 Kummattammag8omw8, kah kuppogkenumumw8, uttiyeu ánue missag? mag8onk, asuh Altar, ne wunnetupanatamwahteunk mag8onk?
23.20 Yowutche howan chadchekeyeuadt nashpe Altar, chadchekeyeuoh nashpe Altar, kah nashpe wame teanteaquassinish na auhtagish.
23.21 Kah howan chadchekeyeuadt nashpe Temple, chadchekeyeuoh nashpe Temple, kah nashpe na noh ayit.
23.22 Kah howan chadchekeyeuoh nashpe kesuk, chadchekeyeuoh nashpe wutappuonk God, kah nashpe na noh apinitcheh.
23.23 Missi kutonkapunnaongan8 Scribsog kah Pharisesog eiantukeiyeuog, newutche kutôadtehteaumw8 piogque chippai wutch {wuskannemunneash} mint, kah annise, kah cummin, qut kutahqueteaumw8 mágagish wuttinnaumatuonganit, wussittumóonk monaneteaonk, kah 8namptam8onk, m8hche mos ussenat yeushoh, kah matta mukk8naumóunat onkatog mat kesteausin8ut.
23.24 Kuppogkenumwe nanaânuwámw8, kussagwattamw8 sogkemas, qut kukquosseashkumw8 kamel.
23.25 Missi kutonkapunnaongan8 Scribsog & Pharisesog, eiantukeiyeuog, newutche kuppahketeaumw8 ut woskeche wutattamwaitch, kah wunonk, qut anomut numwohteau as8kekodteam8onk kah pohsesuonk.
23.26 Kuppogkenum ken Pharise, negonne pahketeaush anomut wuttattamwaitch kah wunnonk, onk woh woskeche wonk pohkoi.
23.27 Missi kutonkapunnaongan8 Scribsog, kah Pharisesog eiantukeiyeuog, newutche kutogqueneunkqussimw8 wenohkeash wanteausik, wunnamuhkut waneguk nogquokish wutch woskeche, qut anomut numwohteau ahchunkqukkonash, kah wame anunn8wonk.
23.28 Netatuppe kenaau wonk woskeche kuppahkeneunkqussimw8 ut wosketompahtu, qut anomut, numwohteau aiantukeiyeuonk, kah matcheseonk.
23.29 Missi kutonkapunnaongan8 Scribsog, kah Pharisesog eiantukeiyeuog, newutche k8nteaumw8 8weenohkeoash quoshodtumwaenuog, kah k8nteaumw8 8weenohkéoash sampweusseaenuog.
23.30 Kah kussimw8, Pomantamogus pomantamóhettit n8shunnonuk, matta woh n8weetnutchomóunnonog 8sqheungan8óut quoshodtumwaenuog.
23.31 Yowutche k8wauwomw8 kuhhogkaóog, kenaau wunnechan8oh noshuhpanneg quoshodtumwaenuh.
23.32 Neit numwohtau8k ukqutwheganôoash k8sh8woog.
23.33 Kenaau ask8kog, kenaau wunneechan8oh sesequaog, uttoh woh kuttin pannushóneau chepiohkomukque awakompanaonk?
23.34 Yowutche kusseh, nuttann8n en kuhhogkaóut quoshodtumwaenuog, kah waantamwog kah Scribsog, kah nawhutche woh kenushauóog, kah kuppummetunkapunauóog, kah nawhutche woh kussasamatahh8óog ut kussynagogsumm8òut, kah woh k8nomatteihtahh8òog wutch otanat en otanat.
23.35 Onk woh wame wunnomwausseae ne seáhamuk ut ohkit wusqeheonk kenuhkukkongqunneau, wutche 8sqheonganit wunnomwae Abel, onk yaen 8sqheonganit Zacharias wunnaumonuh Barachias, noh noshog nashauwe Temple kah Altar.
23.36 Wunnamuhkut kuttinnonnumw8, wame yeushog pish nukkuhkom8m8 yeu pometuonk.
23.37 Woi Jerusalem, Jerusalem, ken noshadt quoshodtumwaenuog, kah kukqussukquantah neg an8nutcheg en kuhhogkat, toh tohshit nompe nukkodmohmóun keneechanog, neane monsh mohmounont wusksheasimoh agwe ummequnit, kah matta kuttenantam8uneau.
23.38 Kusseh, keek nukkodtumun ut kuhhogkat touohteau.
23.39 Newutche kuttinnonnumw8, Matta pish wonk kena8mw8 nô pajeh pish kussimw8, 8nanumau noh paont 8wesuonganit Lord Jesus.
24.1 ONk Jesus sohham, kah 8m wutch Temple, kah ukkodnetuhtaeneumoh uppeyauónukquoh, wunnahtinónat Templeé weekitteaongash.
24.2 Kah Jesus wuttìnuh nahog, Sunnummatta wame yeushag kenaumw8? wunnamuhkut kuttinnonnumw8, Matta pish yeu peetwahtan8 pasuk qussuk qussukquanit, ne matta pish panuhteamuk.
24.3 Kah apit wadchuut Olives, ukkodnetuhtaeneumoh kemeu peyauónuk, n8waog, Ussinnean ahquompak pish yeu nnih? kah teagwe pish kukkinneasuonk kuppeyauonk, kah wohkukquoshik muttaohke?
24.4 Jesus namp8ham kah wuttinuh nahog, Webesek woh matta howan kutass8kekomuk8unneau.
24.5 Newutche monaog pish peyauog n8wesuonganit, n8waog, Nen Christ, kah pish as8kekomóog monaoh.
24.6 Kah pish ken8tamumw8 ayeuwuttuongash, kah unnussittongquot ayeuwuttuonk, ahque wuttamanatam8k, newutche wame yeushog mos nnih, qut adt wohkukquoshik asquam.
24.7 Newutche wutohtimôin pish ayeutam88 wutohtimôin, kah as8tamoonk ayeutam88 as8tam8onk, kah naut pish mashagquodt, kah enninneaongash, kah ohkee quequanash ut m8cheke ayeuonganehtu.
24.8 Wame yeush wutch kutchissin uhquanum8ongash.
24.9 Neit pish kupponúk8oog awakompananuttinneat, kah pish kenushukkouóog, kah pish kutjishanumitteamw8 ut wame wutohtimoneat newutche n8wesuonk.
24.10 Onk neit pish monaog togkussittassunwog, kah pish wunass8tuog & sekeneáittuog.
24.11 Kah monaog pann8wae quoshodtumwaenuog pish waapeog, kah pish as8kekomáog monaoh.
24.12 Kah newutche matcheseonk pish monát, womoausuongan8 monaog pish nano sonkqui.
24.13 Qut noh chequnehtog en wohkukquoshinit, pish wadchanau.
24.14 Kah yeu as8tam8ongane wunaunchem8kaonk pish kuhk8tomóadtin wame muttaohket, newutch 8wauwaenúunneát wame wutohtimóneash, neit pish wohkukquoshik peyaum8.
24.15 Yowutche naumóg uhquanittue paguanuonk, ne an8wop, Daniel quoshodtumwaen, neepattag wunnetupanatamwe ayeuonganit, noh ogketog wautaj.
24.16 Neìt neg ayitcheg Judea, ussishahettich wàdchukontu.
24.17 Noh apit woskechikkommuk, ahque n8kidj nemunnumun teaguas wutch wetuómut.
24.18 Asuh noh apit ohteakonit ahque qushkeitch wonk wunneemunumunat wuthogk8nash.
24.19 Kah missi wutonkapunnaongan8 pôussutcheg, & n8sautcheg yeush ut kesukodtash
24.20 Qut peantam8k woh kukkutcheh8suongan8, matta poponáeu, asuh Sabbath$dayeu.
24.21 Newutche neit pish missi wuttaméhpunáonk, matta hônan8g nô waj kutchissik muttaok, onk yeu pajeh; kah pish matta wonk unnano.
24.22 Onk kuttuma toiohqueteaumuk yeush kesukodtash, wanne woh weyaus wadchanum8un, qut newutche pepenautche yeush kesukodtash pish toiohqueteauunash.
24.23 Neit howan nukqueog, Kusseh yeu Christ, asuh naut, ahque 8namptam8k.
24.24 Newutche pish omohkeog pann8wae Christog, kah pann8wáe quoshodtumwaenuog, kah pish nahtitteaog missi kuhkinneasuongash, kah monchanatam8wongash, ne onasitcheg, woh as8kekomáog pepenauutcheh, woh unneheahettit.
24.25 Kusseh kutaununnunnaop negonne.
24.26 Yowutche unnukqueog nag, Kusseh, àyeu touohkomukqut ahque auón8k: kusseh ayeu asampamukque wetuómut, ahque wunnampt8k.
24.27 Newutche netatup 8m8ou ukkutshaumun wutch wutchepwoiyeu, kah wequossum8m8 en wutcheksuayeu, ne pish nnih peyónt wunnaumonuh wosketomp.
24.28 Newutche uttoh sepsik nupp8e weyaus, na wuttit wómsikukquaog moieneau
24.29 Teanuk mahche en wuttamepunâonk yeush ut kesukodtash nepauz pish pohkenum, kah nanepohshadt matta wohsum8, kah anogqsog wutch kesukqut pish penushaog, kah kesukque nananuwaongash pish nenemshaash.
24.30 Onk neit ukkuhkinneasuonk wunnaumonuh wosketomp pish naumun ut kesukqut, onk neit wame ouwatuongash muttaohkit pish mauog, kah nag pish nauaog wunnaumonuh wosketomp peyont kesukque mahtohqsit, nashpe menuhkesuonk kah missi sohsumoonk.
24.31 Onk pish ann8nau wutangelsumoh nashpe mishont8wae monopuhpegq, onk pish mohmounaog pepeneauoncheh, wutch yaue wabanehtu, wutch yaen kesukqut, onk yaen aongkoue.
24.32 Kah nashpe figsuhtug kodnetuhtau8k ogqueneunkqussuonk, wushkontugk8m, onk santippogshonkish, k8wahteauunneau sequan paswohteau.
24.33 Netatupe kenaau, naumog wame yeushag, wahteau8k ne pas8, ut squont.
24.34 Wunnamuhkut kuttinnonnumw8, yeu pometuonk matta pish mahchemunoh, nô pajeh wame yeushog nnag.
24.35 Kesuk kah ohke pish pamusheau, qut nuttinn8waonk matta pish pámushan8.
24.36 Qut ne kesukok kah hower, matta howan 8wahteauouun; matta kesukque angelsog, qut webe n8sh,
24.37 Qut neane pomantog Noe, ne pish nnih uppeyaonk wosketomp wunnaumonuh.
24.38 Newutche neyanagkup ash tomogkonun8g, metsupanneg kah wuttattamuppanneg weetauatupanneg, kah wetauwadtuonk ayimwog nô pajeh kesukodtut Noa petutteadt ut Arkut.
24.39 Kah matta wahteauunaop nô pajeh taumogok; kah nehtippaog wame, ne pish wonk nnih peyont wuñaumonuh wosketomp.
24.40 Neit nesuog appehettit ohteakonit pasuk pish neemunau, onkatuk sequnau.
24.41 Nesuog mittamwussissog pish togguhwhosuog togguhwhonganit, pasuk pish nemunau, onkatuk sequnau.
24.42 Yowutche askuhwheteagk, newutche matta k8wahteau8mw8, Lord uttoh hower peyont.
24.43 Qut wahteau8k yeu, wahteunk nanawunuk week, ahquompak peyont kômm8towaen, woh wutaskwhonuh, kah matta woh unnantam8 week suhquihthamunat.
24.44 Yowutche kenaau wonk nanashwek, newutche ne hower matta anantam8og, neit peyau wunnaumonuh wosketomp.
24.45 Neit howan paubuhtanumukqussit kah waantamwe wuttinneumun, noh wussontimomoh ayimunkqut wunnanauunumunat week, wuttinnumauonat metsuonk ne adt8cheyeu8uk.
24.46 Wunnanumau noh wuttinneumun, peyonit wussontimomoh naméhteunk ne wutussenin.
24.47 Wunnamuhkut kuttinnonnumw8, noh pish wutayimauoh wunanawunumunat wame ummaumachiyeumash.
24.48 Qut noh matchee wuttinneumun n8wadt ut wuttahut, Nussontimom sepe mat peyauou.
24.49 Onk n8che togkomont weeche wuttinneumunneoh, kah metsin onk wutattamun kenugke kogkeissippamwaenúh.
24.50 Neh wadtinneumit pish peyau kesukodae matta askuhwhonunk, kah ut hower ne matta wahteau8k.
24.51 Onk pish wuttumetahwhoh, aninnumauon wutonkquatonganash kenugke eiantukeiyeuog, na pish ut mauonk, kah nunnukkutt8hom8onk.
25.1 NEìt kesukque ketass8tamóonk pish ogqueneunkquodt piukqussuog penompaog, nemunukig 8wequanantegan8oash, sohhamwog nógkuskauonat wessentamweneoh.
25.2 Kah napanná tahsuog waantamwog, kah napanna tahsuog mattammag88og.
25.3 Onk nag as8kutcheg neemunnumwog 8wequanantègan8ash, qut matta k8tnum8og pumme.
25.4 Qut waantogig nemunnumwog pummé ut 8wishquaóut, weeche 8wequananteganóoash.
25.5 Wessentamwaenin sepohteadt, wame kogkóuwequaog kah kouéog.
25.6 Kah nôuttipukok wadtauatonkqussuonk, Kusseh wussentamwaen paont, sohham8k nogkushk8k.
25.7 Neit wame yeug penompaog omohkeog, kah quaquoshwunnumwog 8wequananteganóoash.
25.8 Kah as8kitcheg unnaog waantamunutcheh, Aninnumaiinnean nawhutch kuppummeimw8, newutche n8wequananteganunnònash ohtaash.
25.9 Qut waantogig wunnamp8hamauóuh n8waog, Matta, ishkont matta wamattinn8 wutch neenaun & kenaau wonk, qut teaoggu kutonaóut nag magukig, kah adtoansh8k kuhhogkaóog.
25.10 Kah nontadtòahettit, wussentamwaen peyau, kah nag quoshwecheg 8weeche petutteaóm8uh wussentamoonganit, kah squont kuppohhôsu.
25.11 Kah ompetak onkatoganeg penompaog paahettit, n8waog, Lord Lord wohshittanumaiinnean.
25.12 Qut wunnamp8hamauoh n8wau, Wunnamuhkut kuttinnonnumw8, matta k8wahunnumw8.
25.13 Yowutche askuhwheteagk, newutche matta k8wahteauomw8 kesukod, asuh hower, toh adt8che peyont wunnaumonuh wosketomp.
25.14 Newutche kesukque ketass8tamóonk ogqueneunkquodt, wosketomp áyont noadtit wutohtimóneat, noh wehkomont nehenwonche wuttinneumoh, kah ahtuhshau ummaumachiash.
25.15 Onk pasuk8 aninnumauoh napanna tahshinash talentsash, onkatogane nesinash, kah onkatogane pasuk, nishnoh pasuk, neaunag wuttapenumun, kah teanuk monchu.
25.16 Neit noh attumunukkup napanna tahshinash talentsash, monchu kah wutanaqushan, kah anuhamauoh napanna tahshinash talentsash wonk,
25.17 Onk netatuppe noh attumunukup nenash talentsash, anuhumauou nenash wonk.
25.18 Qut noh attumunukup pasuk, monchu kah wonteau ohkeit, kah adtahtou wussontimomuh wutteaguash.
25.19 Newutch cheku wussontimaumouh peyau, 8nampaginnumauoh.
25.20 Kah noh attumunuk napanna tahshinash talentsash peyau, kah paudtou onkatoganash napanna tahshinash talentsash, n8wau, Nussontimom, kittinnumaiip napanna tahshinash talentsash, kah kusseh nutanùhomont napanna tahshinash onkatoganash chaubohkish.
25.21 Kah wussontimomuh unnuk, K8nesem k8netum kah kuppaubuhtanumukqus nuttinneum, kuppaubuhtanumukqus ut ogguhsinash, kutáyeuush nanaánumunat monatash petutteash 8wekontam8onganit kussontimom.
25.22 Noh wonk attumunukup neesinash talentsash peyau, kah n8wau, Nussontimom, kittinnumaiip nenash talentsash, kusseh nutaneuhomont ònkatogash neesinash chaubohkish.
25.23 Wussontimomuh unnuk, K8nesem k8neetum, kah kuppaubuhtanumukqus nuttinneum, kuppaubuhtanumukqus ut ogguhsinash, kutayeuush nanaánumunat monatash: petutteash 8weekontam8onganit kussontimom.
25.24 Neit noh attumunukup pasuk talent peyau, kah n8wau, Nussontimom, k8wahunup kussiogkus, kukkepenum uttoh adt matta ahketeauup, kah kummounum ne matta seaonteaop.
25.25 Kah n8wabesip, kah nummoncheup kah nutadtahtop kut-talentum ut ohkeit, kusseh, kuttahtaun ne kuttaihe.
25.26 Wussontimomoh namp8hamwoh kah wuttugquoh, Kummatchetum, kah kussasegeneam wuttinneumun: k8wahteoun nukkepenum uttoh mô ahketeaomp, kah nummugkinnum uttoh mô seaohnteaomp.
25.27 Yowutche woh kittinnunnumauomp nutteauguash, en ós8wunnumompaenúog, kah neit peyóon, woh nutattumunum nuttaihe nashpe teagwe auwohteaonk,
25.28 Yowutche amaunumok wut-talentum, áninnumók noh piukquohtunk talentsash.
25.29 Newutche howan ne wadchanuk, pish áninnumauau {moocheke}, kah pish ohteau monatash, qut matta wadchanum8g, pish amannumauun ne onatuh ohtunk.
25.30 Kah unnuhteagk matchetoe wuttinneumun en anue mohsag pohkenahtu, na pish mauonk kah nunnukkutt8ham8onk.
25.31 Peyont wunnaumonuh wosketomp ut wussohsum8onganit, kah wame wunnetupanatamwe angelsog weeche nagum, neit pish appu wussohsumoe wutappuonganit.
25.32 Onk anaquabit pish moeahteauun wame wutohtimóneash, kah pish wutchadchapinoh, netatup nanawusshepsaén chadchapenont shepsoh wutch goatsut.
25.33 Kah pish ponau shepsoh wuttinnohkôunit, qut goatsoh ummenadcheanit.
25.34 Neit pish ketass8t wuttinuh nahog wuttinohkounit: Peyonk wunanumukqueogish n8sh, ahtau8k ketass8tamóonk quaquoshwetonteaógkup weske kutchissik muttaok.
25.35 Newutche mó nukkodtup, kah kutassamimwop, mó nukkuhkut8n, kah kìttinnumaiimwop wuttattamòonk, mô nuppen8wohteau, kah kuttannamukkiimwop.
25.36 Mó nupposkis, kah kuthogqussimwop, mô nummahchinam kah kenatauwahimw8, mô nukkupshagkinás, kah kuppeyaaussimwop.
25.37 Neit wunnomwausseaenuog pish wunnamp8hamauóuh, n8waog, <Lord> ahquompak kenáunumunónus, kukkodtup kah kutassámunumunónus, asuh kukkuhkutt8n, kah k8tattamhenumunónus?
25.38 Ahquompak kenáunumunónus kuppen8wohteau? kah kuttannumukauumunonus? asuh kupposkis, kah kuthogquanunumonnónus?
25.39 Asuh ahquompak kenáunumunónus kummahchinam, asuh kuppishagkinittuonganit, kah kuppeyauunumunónus?
25.40 Kah ketass8t pish wunnamp8hamauoh, kah wuttinuh nahog, Wunnamuhkut kuttinnonnumw8, yeu anheógis peissisut nemat kittinhinneau.
25.41 Neit pish wuttinuh nahoh ummenadcheanit, Amaeihtaegk móompagunumonteaógish, micheme n8taut, quaquoshwehtauatup mattannittuog kah wutangelsumoh.
25.42 Newutche mô nukkodtup, kah matta kutassam8wop. mô nukkohkutt8n, kah matta kittinnumaiimwop wuttatamóonk.
25.43 Mô nuppen8wohteau, kah matta kuttannamukiyeumwop, nupposkissip, kah matta kuthogquass8mwop, nummahchinop kah nukkupshagkinosip & matta kenatah8mwop.
25.44 Neit pîsh wunnamp8hamauôouh, n8waog, Lord, ahquompak kenaunumunônus kukkodtup, asuh kukkuhkutt8numis, asuh kuppen8woteaumis, asuh kupposkissumis, asuh kummahchanaumis, asuh kukkupshagkinausimis, onk matta kutannumanumunonus?
25.45 Neit pish wunnamp8hamauoh nahog, kah n8wau, Wunnamuhkut kuttinnonnumw8, matta neanheógkup pasuk peississit yeugog, matta kittinheinneau,
25.46 Kah yeugog pish moncheog en machemohtag awakompan8onk, qut sampwesecheg, en machemohtag pomantam8onk.
26.1 ONk nnih Jesus mahche n8wadt wame yeush kutt8wongash unnau ukkodnetuhtaeneumoh.
26.2 K8wahteomw8 mahche neesequinukok paumukôadtue mishadtup8onk, kah wosketomp wunnaumonuh wunass8mau, woh pummetunkapunauónat.
26.3 Neit negonne sephausuenuog & Scribsog, kah missinninnue nanaánuáenuog moeu peyaog, mishîttaukkomukqut negonne sephausuenuut, ussowenau Kaiphas.
26.4 Kah ken8nittuog woh as8kekodteamoe wutohqunonaout Jesusoh, kah woh wunnushauoh.
26.5 Qut n8waog, Matta mishadtupp8onganit, ishkont wogkouêonk kenugke missinninnuut.
26.6 Kah Jesus apit ut Bethany, wekit Simon wutchekuen,
26.7 Peyaonuk mittamwossisoh ohtou alabastare box, mishoadtue pummee, kah wussokanumaun uppuhkukqut, meetsit,
26.8 Qut naumohettit ukkodnetuhtaéneumoh, ummatchenaumunneau, n8waog, Tohwutch yeu matcheteóumuk.
26.9 Newutche yeu pumme woh mishoadtue magunah, onk woh aninnumauun matchekuog
26.10 Kah Jesus wahteunk, wuttinnuh nahog, Tohwutch wuttamheog mittamwossis? néwutche wunanakausu ut nuhhogkat.
26.11 Newutche yoyatche matchekuog k8wetomukumw8, qut nen matta k8wetomunnómou nagwutteaeu.
26.12 Newutche yeuoh wussokanum8onk yeu pumme ut nuhhogkat, wutussen wutche nupposekinitteaonk.
26.13 Wunnamuhkut kuttinnonnumw8, Uttoh pish adt kuhk8tomuhteaumuk yeu wunaunchem8kaonk wame muttaohket, yeuoh yeu asit pish na unnaunchem8kôadtìn, wutche woanumaonk yeuoh.
26.14 Neit pasuk nabo nees8wutcheg, ussowenuh Judas Iskariot, au negonne sephausuenutu.
26.15 Kah wuttinuh nahog, Toh kittinunkquadtaiimw8, kah k8nass8tamauonunneau, kah 8n8wunnaoh wutch shwinchagompskot silver.
26.16 Onk ne wutch n8che natinneham 8nuhkomunat 8nass8maonk.
26.17 Kah negonne kesukok weeke petukqunnungane mishadtupp8onk, kodnetuhtaénuog peyáonaog Jesusoh, n8waog, Toh kuttit quaquoshwehtamunan meechinat paumukóadtuonk.
26.18 Kah n8wau, Monchek en otanat, en noh wosketompaut kah unnók, Sontim n8wau, Nutaquompiyeum paswohteau, nummeech paumukóadtuonk ut kekit, weeche nukkodnetuhtaéneumog.
26.19 Kah kodnetuhtaenuog wutusseneau Jesus neane kehtimont nahoh, kah quoshwunnumuppanneg paumukóadtuonk.
26.20 Wanonk8uk, appu weeche nabo neesuoh.
26.21 Onk metsehettit, n8wau, Wunnamuhkut kuttinnonnumw8, kenaau pasuk mos n8nass8muk.
26.22 Kah nag m8cheke neuantamwog, kah nishnoh pasuk nagoh n8waog, Sontimom, toh nen?
26.23 Kah namp8ham. kah n8wau, Noh poagunuk wunnutcheg n8nonganit, noh woh n8nass8muk.
26.24 Wosketomp wunnaumonuh au, neansukwhôsit papaume nagum, qut missi wutonkapunnaonk noh wosketomp, wanass8mont wunnaumonuh wosketomp, an wunnegik nnoh wosketomp matta nekékis.
26.25 Neit Judas noh wanass8mont, namp8ham kah n8wau, Sontim, toh nen? wuttunuh, Kussin.
26.26 Onk metsehettit Jesus nemunnum petukqunneg, kah peantamóe wunnanittamun, kah wuss8quanumun, kah wuttinnumaun kodnetuhtaénuh, n8wau, Nemunum8k, mech8k, yeu nuhhog.
26.27 Onk nemunum wuttattamwaitch. kah uppeantamwontamun, kah wuttinnumauun, n8wau, Yeu wuttattam8k wame.
26.28 Newutche yeu n8sqheunk ut wuske testament, quòushunk wutche monaog, wutche ahquontamoonk matcheseongash.
26.29 Qut kuttinnonnumw8, nen nummatta n8tattam8 ummeechummuonk weenomis, yeu wutche, onk nó pajeh wuske weeche wuttattam8munog N8sh wutass8tam8onganit.
26.30 Onk kodt8hamahettit, sohhamwog auog wadchuut Olives.
26.31 Neit Jesus wuttinuh nahog, Wame kenaau woh kutogkussittassunumw8 newutche nen, yeu nohkog, newutche wussukwhosu, Nuttogkom nanashepsaen, kah flookse shepsog séahshaog.
26.32 Qut mahche omohkeon wonk, pish kenegonukáunumw8 en Galile.
26.33 Peter namp8ham kah n8wau, Wame wosketompaog togkussittassunéhettit newutche ken, nen matta nuttogkussittassun8h.
26.34 Jesus wuttinuh, Wunnamuhkut kuttinsh, yeu nohkog monsh negonne kutt8adt pish kukkóhkohn8óánseh shwudt nompe.
26.35 Peter wuttinuh, Woh weeche nupp8oun, matta woh kukkohkohn8waon8h, kah wame kodnetuhtaenuog wunnompe unneau.
26.36 Neit Jesus 8weechauoh nahog ohkit hettamun Gethsemane, kah unnau kodnetuhtaénúh, Yeu appek, nó pajeh yeá nuttonat kah nutut peantamun.
26.37 Kah neemunau Peteroh, kah nees8oh wunnaumonuh Zebede, kah kutche neuantam, kah mishe tuhkequn.
26.38 Neit wuttinuh nahog, Nukketeahogkou m8cheke neuantam, nupp8e neuantam, yeu appek, kah weetaskuhwheteomegk.
26.39 Onk aont onkaésu, kah soshkodtóumosun kah peantam, n8wau, Woi N8sh, woh nnag, yeu wutattamwaitch paumuhkongquttei: qut matta ne anantam nen, qut ken ne anantaman.
26.40 Onk peyaonau kodnetuhtaenúh, kah wunnamheuh kouéog, kah unnau Peteroh, Sun woh mo k8weeche askuhwhosuom8mw8 pasuk hower.
26.41 Askuhwheteagk, kah peantam8k, ishkont kuppetutteaumw8 qutchhuaonganit, nashauanit wuttenantamun, qut weyaus n8chumwi.
26.42 Onk monchu nahohtôeu, kah peantam n8wau, Woi N8sh, yeu wuttattamwaitch mat paumukongk8on, qut kuttumma wuttattamon, kuttenantam8onk ne nnaj.
26.43 Onk paont wunnamheuh kouêog wonk, newutche wuskesuk88ash tuhkequanash.
26.44 Onk wunnukonuh, kah monchu wonk, kah peantam nishwudt wussinash wonk nompe kutt8wongash.
26.45 Neit peyaonau ukkodnetuhtaeneumoh wuttinuh nahog, Yeuyeu kouek, an8sin8k, kusseh hower peyaum8, kah wosketomp wunnaumonuh wunass8mau en wunnutchegan8óut matcheseaenuog.
26.46 T8kek monchetuh, kusseh, paswopeu wanass8mukqueh.
26.47 Onk omputt8adt, kusseh Judas pasuk nabo nees8wutcheg peyau, kah weeche monacheg wuttogkodteganuog, kah wutanwohh8unnuog, wutch negonne sephausuenuog, kah missinninnue nanánuwáenuog.
26.48 Kah noh wanass8mont, wuttinnumáoh kuhkinneasuonk, n8wau, Wuttinniin howan chipwutt8napwog, noh, menuhken8k.
26.49 Kah teanuk peyauunau Jesus, kah n8wau, Kutaaquompsinun Nussontimom, kah wutchipwutt8napo.
26.50 Kah Jesus wuttinuh, Netomp tohwutch peyauan? Neit peyauog kah wuttohqunóuh Jesusoh, káh wunnemunouh.
26.51 Kah kusseh noh pasuk weechayeumont Jesusoh, summagunum wunnutcheg, kah sohwhunum wuttogkodteg, kah togkomau negonne sephausuen wuttinneumoh, kah tummussumauau wuhtauog.
26.52 Neit Jesus wuttinuh, Petaash wonk kuttogkodteg, newutche wame nemunukeg togkodteg, paguanuog nashpe togkodteg.
26.53 Sun kuttenantam woh mo nuppeantamauoh N8sh, kah teanuk woh nuttinnumunk anue onk nabo neese Angelse legionsog.
26.54 Qut neit uttoh en woh nnih toh an8wadt wussukwhonk, yeu mos nnih.
26.55 Ne hower Jesus unnau monanutcheh, Sun kuppeyaumw8 onatuh ayeuwudt komm8twaenin, k8togkodteganimw8, kah k8tanwohhonimw8 wutche kutohqunninneau, k8weetapemunumw8 asekesukokish kuhk8tomuhkonat ut Templeut, kah matta kuttohqunneumwop.
26.56 Qut wame yeu mo nnih, onk wame 8sukuhwhonganooash quoshodtumwaenuog woh nniyeuash, neit wame kodnetuhtaenuog wunnukonouh, kah wussem8og.
26.57 Kah nag kogkóunoncheg Jesusoh, ummonchánouh en Kaiphas negonne sephausuen, naut Scribsog kah Eldersog moehettit.
26.58 Qut Peter wutasukóuh nóadtit en, ut mishittaikomukqut negonne sephausuaen, kah petutteau, kah weetappemau wuttinneumunneuh, naumunat wohkukquoshik.
26.59 Onk negonne sephausuenuog, kah Eldersog kah wame moeonk, natinnewhoog pann8wae wauanutcheh ayeuuhkóne Jesus nushonat.
26.60 Qut matta wunnamheóuh, nux tokonogque monaog pann8wae wauwácheg uppeyoneau, qut wanne nameheaouog: maumachish neesuog pann8wae wauwacheg peyauog.
26.61 N8waog, Yeuoh n8wop, Nuttapenum sohqunnumunat wut-templeum God, onk woh nukkesteoun nishikquinukok.
26.62 Neit negonne sephausuen neepau, wuttinuh, Matta toh kuttin námp8ham8h? teaguas yeu waj yeug wauwónukquean?
26.63 Qut Jesus mon toh eyeu, Onk negonne sephausuaen namp8ham kah wuttinuh, Kutchadchekeyeuâhash nashpe pómantamwae God, ussinnean, toh ken Christ wunnaumonuh God?
26.64 Jesus wuttinuh, Kussin, qut kuttinnonnumw8 yeu ut ompetak pish kenaomw8 wosketomp wunnaumonuh apit menuhkesue wuttinohkonit, kah peyont ut kesukque matohqsut
26.65 Neit negonne sephausuen nehneguhkom wuthogk8unash, n8wau, Wussin blasphemiaonk, toh kuttin nano quenauwehikumun wauwacheg, kusseh, yeuyeu ken8tamumw8 upblasphemiaonk.
26.66 Toh kuttenantamw8? kah namp8hamwog n8waog, Kesohkôadtam nuppun.
26.67 Neit wussuhquontamauouh wuskesuk, kah wuttattogkomóuh, onkatogig wussogguskinnumauouh nashpe wunnutcheganooash
26.68 N8waog, kodneheant8ash, ken Christuean howan togkomukquean.
26.69 Onk Peter chippe appu mishittáukomukqut, kah nunksquau uppeyaonuh, n8wau, ken wonk k8wetomop Jesus ut Galile.
26.70 Qut ukquen8wontamun ut anaquabhettit wame, n8wau, Matta k8wautauun8h toh an8waan.
26.71 Kah sohhog petauukkomukqut, onkatuk nunksquau wunnauuh, wuttinuh nahog noh apinitcheh, Yeuoh wosketomp mo weetomau Jesusoh ut Nazareth.
26.72 Kah wonk ukquen8wontamun nashpe chadchekeyeuwaonk, matta n8waheah wosketomp.
26.73 Kah ompetasik uppeyaonuh weechekompaumoncheg, unnaog Peteroh. Wunnamuhkut wonk ken nag pasuk, newutche kuttinnont8waonk k8waushanuk.
26.74 Neit kitchu chadchekeyeuwau, kah mamatcheyeu, n8wau, Matta n8waheoh wosketomp, kah teanuk monsh kutt8wau.
26.75 Kah Peter mehquontam kutt8wonganash Jésusoh neanukup, Monsh negonne kutt8adt, woh kukkohkohn8wàânseh nishwudt nompe, kah sohham, kah mau m8cheke.
27.1 MOhtompog, wame negonne sephausuenuog, kah missinninnue Eldersog ken8nittuog, wutch Jesus nushonat.
27.2 Kah tohtogkuppunahettit, ummonchanóuh, kah wuttissowunóuh Pontius Pílatut nanaánuwáen.
27.3 Neit Judas noh wónass8mont, nauont pakodchimau, aiuskoiantam, kah uppaudtaun wonk shwinchag ompskot silver negonne sephausuenutu, kah nanaánuwaenutu.
27.4 N8wau, Nummatchesem, newutche n8nass8m matta kesontam8 8sqheonk, Kah n8waog Toh neentinukkongqunan? ken nanaeitaash.
27.5 Onk pogketam teaguash ut Temple, kah monchu, & kechequabenau wuhhogkuh.
27.6 Onk negonne sephausuenuog neemunnumwog teauguash, kah n8waog, Matta wunnegeninno yeu ponamun moinnompeganit, newutche yanôadtu wusqueheonk.
27.7 Kah ken8nittuog, kah tabhumwog wutohke ohkuhqueteaenin, ne nashpe posekinónat penuwohteaog.
27.8 Yowutche hettamun ne ohke, msqueheongane ohke, yeu pajeh kesukok.
27.9 Neit ne nnihyeup uttoh an8wadt Jeremias quoshodtumwaen, n8wau, Kah neemunnumwog nishwinchag-ompskot silver, wuttinnoadtuonk noh wôn8hukup, yeuoh wunnaumonuh Israel wan8wahetteupoh.
27.10 Onk nish ummagunash wutch wutohke ohkuhqueteaénin, ne an kehtimeup <Lord>.
27.11 Kah Jesus neepau anaquabit nanaánuwaénin; kah nanaánuwaen wunnat8tomauoh, n8wau, Ken ketass8t ut Jewseut? kah Jesus wuttinuh, Kussin.
27.12 Kah negonne sephausuenuog, kah Eldersog adtashpunnonahettit, matta wunnamp8hamauoh.
27.13 Neit Pilat wuttinuh, Sun matta ken8tam8h uttoh adtahshu ayeuuhkonittue wauwóánutteaan?
27.14 Kah matta wunnamp8hamauoh pasuk kutt8wonk, yowutche nanaánuwaen m8cheke monchanatam.
27.15 Kah ut mishadtupwunneat, nanaánuwaen áse kodtumokish pohquoshagkinumauau pasuk8h, mìssinninnuog uttiyeuh unnantamhetticheh.
27.16 Kah na mo woánumukqussu kuppishagkinausuen ussowesu Barrabas.
27.17 Yowutche moiehettit, Pilat wuttinuh nahog, Howan unnantamóg kuppohquohshagkinnumâuounneau? Barrabas, asuh Jesus ass8wesit Christ?
27.18 Newutche 8wahteauun uppaudtauónaóont newutche wussekeneauóuh.
27.19 Onk apit wussittumwáe appuonganit, ummittamwussoh ann8teám8oh, n8wau, Toh neheongan noh sampweseaénin, newutche yeu nohkog, numm8cheke wuttamhuk nukkouénat, newutche noh wosketomp.
27.20 Qut negonne sephausuenuog kah Eldersog sohkouwaog monanutcheh, 8wehquetumunaóut Barrabasoh, onk nushonat Jesus.
27.21 Nanaánuwaen namp8ham kah wuttinuh, Yeug neeswe uttiyeuwoh ahchewanumóg kutompenimánunaout? n8waog, Barrabas.
27.22 Pilat wuttinuh nahog, Neit toh nuttinne Jesus, noh as8wesit Christ? wame wuttinóuh, Pummetonkapunóunaj.
27.23 Kah nanaánuwaen n8wau, Tohwutch? toh en matchesu? qut nano m8cheke mishont8waog, Pummetonkapunóunaj.
27.24 Pilat naum matta wussohkauoh, qut teaoggu wogkoueog, nemunum nippe, & kussenitchau ut anaquabhettit monacheg, n8wau, matta nukkesohkoantam8 8sqheonk yeuoh sampwéseaen, nanawompattam8k, kenaau.
27.25 Neit wame missinninnuog wunnamp8hamauouh, n8waog, 8sqheonk nunohkekongqunan nenawun, kah neechanonog.
27.26 Neit pohquohshagkinau Barrabas, kah sasamatahwhont Jesusoh, wuttinnumauonuh uppummetunkapunauónat.
27.27 Neit nanaánuwaenin wutayeuwehteaomoh neemunaog Jesusoh en moaeukomukqut, kah momoeuhtunk wame wutayeuwehteaómuh,
27.28 Kah upposkinóuh, kah wuthogquonóuh msquonagk.
27.29 Kah ayimóhettit asinnekôussée chetuhquab, upponamauôneau uppohkukqut, kah weekinasq wuttinnohkounit, kah 8nummoxsinnowehtaóuh, kah ummomonteauóuh n8waog, Ketaukquompsinun Jewse ketass8t.
27.30 Onk wussissahquonouh, kah neemunnumwog weekinasq, kah wuttatagkumouh ut uppuhkukqut.
27.31 Onk mahche momontauahettit amaunumauwáog msquonak, kah wuthogqheouh nehenwonche wuthogk8unash, kah ummonchanouh pummetunkapunauònat.
27.32 Onk sohhamóhettit, naméheáog wussyrene wosketomp, ussowenuh Symon, noh wutchetimouh kenunumun uppummetohkuppunneg.
27.33 Kah paáhettit ohkit ussowetamun Golgotha, yeu nauwuttamun chepiontupohteuk.
27.34 Wuttinnumauôuh vineger wuttattamunat kenittuppónôsu weeswe, kah quajtog, matta 8tattam8un.
27.35 Kah uppummetunkapunauóuh, & wutchadchapenumauóuh wuthogk8unash, kah wuttittanahtautinneaóash, onk woh ne nnih toh an8wop quoshodtumwaaen, Chadchapenumóadtuog nuthogk8unash, kah tanohtáuttuog nuthogk8.
27.36 Kah nummatappuog naut, wutaskwhonóuh.
27.37 Kah wussukhomwog wáabesu uppuhkukqut, tashpunnonáonk, YEUOH JESUS JEWSE KETASSOOT.
27.38 Neit na mo nesuog kumm8towaenuog weeche pummetunkapunauónuh, pasuk wuttinohkôunit onkatog ummenadcheanit:
27.39 Onk neg noh popomshacheg mamatchenóuh, ukkukquttukquaeitauouh.
27.40 Kah n8waog, Ken sukqunnumman temple, kah kesteauan wonk nishwequinukok, pohquohwus kuhhog, ken wunnaumonaiut God, n8kish wutch pummetunkapunnoadtinat.
27.41 Kah wonk netatupe negonne sephausuenuog, kah Scribsog kah Eldersoh momontauóuh, n8waog,
27.42 Pohquohwhunau onkatogke, nukkummatta pohquohwhunau8 wuhhogkuh: ketass8tam8it ut Israel, yeuyeu n8kidj wutch pummetunkapunauónat, onk k8namptauoun
27.43 Pabuhtanumau Goduh, pohquohwhunonch, kodtuhheunt, newutche n8wau, Nen wunnaumonuh God.
27.44 Kumm8t8waenuog wònk weeche pummetunkapunauóuh, ne nan wuttinohteanin wepittuóash.
27.45 Neit wutch nequtta tahshe hour nô pajeh pasukk8gun tahshe hour, na$ut pohkeni wame ne ohkeit.
27.46 Onk naohquadt, Jesus wattauatonkqussu, n8wau, Eli, Eli, lammah sabachthani, yeu nauwuttamun, num-Manitt8m, num-Manitt8m, tohwutch ohquanuméan?
27.47 Nawhutch neg ne nepauutcheg n8tamóhettit, n8waog, Yeuoh wehkomau Eliasoh:
27.48 Kah teanuk pasuk quogqueu neemunnum spunge, kah wunnumwohtaun vineger, kah ponumun wekinasqut, kah 8tattamwaheuh.
27.49 Nawhutch n8waog, Nnaj, naumuttuh uttoh wuttin Elias peyon, uppohquohwhunónat.
27.50 Jesus wonk wadtauatunkqussit, nupp8.
27.51 Kah kusseh, adtnikheg ut temple neesinneahshau, wutche woskeche onk yaen ohkeit, onk quequan, onk qussukquanehtuash tattanogkushaash.
27.52 Onk wenohkeash woshwemoash, kah monaog wuhhogk8uh waneetupanatogig kaéchêg, omohkéog.
27.53 Onk sohhamwog wutch weenohkeit, nahohtôeu wutomohkeonk, kah auog wunneetupanatamwe 8tanat, kah naeihtauwaog monaoh.
27.54 Neit nequt pasuk8 kenomp kah weechayeumukqutche askuhwhonat Jesusoh, namohettit quequan, kah mahche nnag yeushog wabesuog m8cheke, n8waog, Wunnamuhkut yeuh wunnaumonasoh God.
27.55 Kah monaog mittamwossissog na ayeuog (nóadtit wutadtauompuog) asuhkauohpanneg Jesusoh wutch Galile, wuttannumaouh.
27.56 K8wutche naghok, Mary Magdelen, kah Mary ohkasoh James kah Joses, kah ohkasoh wunneechanoh Zebedee.
27.57 Wanonk88k, peyau weenauetuen ut Arimathea, ussowesu Joseph, uttiyeuoh wonk Jesus ukkodnetuhtaeneumoh.
27.58 Au Pilatut, kah wehquetum wuhhog Jesus: neit Pilat n8wau aninnumok muhhogkuh.
27.59 Kah Joseph nemunont muhhogkuh ouweinnaginuh pahke hashabponaginit.
27.60 Kah upponuh nehenwonche wuske 8wenohket, ne wauntahhogkup wutch qussukquanit, onk tuttuppequanum mishe qussuk wsquontamut wenohket, kah monchu.
27.61 Onk na mo Mary Magdalen, kah onkatuk Mary, appuog piuhsukeu weenohket.
27.62 Onk nahohtoeu kesukok ne nahohtoushog nanashwetamoe kesuk, negonne sephausuenuog kah Pharisesog, moeu peyaog ut Pilatut.
27.63 N8waog, Sir, nummehquontamumun yeuoh as8kekodteam8en, ne an8wop as pomantog mahchu nishikquinukok nutomohkem wonk.
27.64 Yowutche n8wash weenohke nanaehtunaj en nishikquinogkodtut, ishkont ukkodnetuhtaéneumoh peyauoh nukonaeu, kah ukkomm8tinaoh & unnauog missinninnuh omohkei wutch nuppunat, neit nahohtoeu, penshumaogkeonk woh m8cheke matchet onk negonnu.
27.65 Neit Pilat wuttinuh nahog, Askuhwheteaonk kuttahtauneau, monchek menuhketea8k toh áhunnukuhqunutteaog.
27.66 Neit moncheog ummenuhkehtaunneau weenohkee, ukkehkinneahsukonau qussuk, kah ponamwog askuhwhósuonk,
28.1 SAbbath mahche paumushaum8uk, kutchechewompan negonne kesukok ne week, Mary Magdalen kah onkatuk Mary peyaog kuhkinneamunat weenohke.
28.2 Kah kusseh na mo quequan missi, newutche wutangelsumoh God n8keu wutch kesukqut, kah peyau, kah tuttuppequanum qussuk wutch squont, kah ukquenapin.
28.3 Kah wuskesuk onatuh ukkutshamun, kah wuthogk8unash wompiyeuash onatuh k8n.
28.4 Onk nashpe neh ukqushaonkan8 nunnukkeog nanawehteunkeg, kah tatuppeyeu8og nápumuk.
28.5 Kah Angel namp8hamau, kah wuttinuh mittamwossissoh, Ahque wabesek, newutche n8wahteoun kenatineahwhomw8 Jesus uttiyeuoh pametohkupunátup.
28.6 Matta yeu wutappein, newutche omohkei, ne an8wop: Peyunk naum8k ayeuonk uttiyeu <Lord> sepsik.
28.7 Kah teanuk monchek, káh unnok ukkodnetuhtaeneumoh Omohkeî wutch nuppunat, & kusseh, kenegonukongkou en Galile na pish kuttit nauoneau, kusseh kutáunnununáop.
28.8 Onk teanuk moncheog wutch weenohket, nashpe wabesuonk, kah mishe wekontamóonk, kah quogqueog unnonat ukkodnetuhtaéneumoh.
28.9 Ne aáhettit wuttinnonnaóut ukkodnetuhtaéneumoh, kah kusseh Jesus wunnogskouoh náhog, n8wau, K8wequassunnumw8, kah uppeyauunouh, kah wuttannóuh wusseetut, kah 8wowussumouh.
28.10 Neit Jesus wuttinuh, Ahque wabesek: monchek unnok nematog, ahettich Galile, kah na woh nuttit nógqunneau.
28.11 Kah monchehettit, kusseh nawhutche askuhwhositcheg peyaog 8tanat, kah wuttinnonneau negonne sephausuenúh wame yeush ânagish.
28.12 Kah moiehettit weeche Eldersog, kah ken8nittehettit aninumauóog monatash teauguash matwouh.
28.13 Nowaog n8wagk, Ukkodnetuhtaeneumoh peyauoh nukkonaéu, kah ukkomm8tunnauoh kaeog.
28.14 Kah nanawunnuaenin yeu n8tog woh nussohkauon, kah woh kuppohquohwhunit.
28.15 Neit neemunnumwog teauguash, kah wutussenau ne anut, onk yeu n8waonk nehtongquodt kenugke Jewse yeu pajeh yeu kesukok.
28.16 Neit nabo nequttuog kodnetuhtaenuog auog Galile, ut wadchuut, uttiyeu Jesus ánomp.
28.17 Kah nauahettit 8wowussumouh, qut nawhutche chanantamwog.
28.18 Onk Jesus peyau, kah ukken8nuh nahog, n8wau, Wame menuhkesuonk nuttinnumontean ut kesukqut kah ohkit.
28.19 Yowutche monchek, kah kuhk8tomuhteagk wame wutohtimoneash ketchessumok nahok ut 8wesuonganit wut8shimau, kah wunnaumoniin, kah wunnetapanatamwe nashauanit.
28.20 Kuhk8tomog nanawehteauunat yeush wame nish an8nogish, kah kusseh, k8wetomunnumw8 yoyatche, na toh pajeh adt wohkukquoshik muttaok. Amen. ne naj
