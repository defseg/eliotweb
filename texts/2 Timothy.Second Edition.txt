1.1 Paul uppostleumoh Jesus Christ, nashpe wuttenantam8onk God, neyane pomantamóe ukquoshaumuwaonk, ne óhtag ut Jesus Christut.
1.2 En Timothy womonog nunnaumon, kitteamonteanittuonk monaneteaonk, kah wunohteaonk wutch Manit Wut8shimau, & Jesus Christ nul Lordumun.
1.3 Nuttabuttantamau God noh waussumog, wutch negonne n8shik, nashpe pahke metahhannit, matta ahque kummehquanumoush ut nuppeantamunat nukonnaeu kah kesukodaeu.
1.4 Nummishe kodtantam kenauununat, mehquoantamon kussuppegquash, onk woh nunnumwohtinat wekontamóonk.
1.5 Mehquoantamon mat eiantukeie wunnamptam8onk ne ahtauan, ne ohtagkup kokummussit Lois, kah kokas Eunice, kah nuttenantam ken wonk kutahtauun.
1.6 Newaj mehquoantamwahhen, woh k8wéadteanittamunat ummag8onk God ne appehtunkquean, nashpe ponamóonk menutchegash.
1.7 Newutche God matta kittinnumunk8un wabesue nashauanitto, qut menuhkesue, womoausue, kah sampwutteaháe.
1.8 Newutche ahque akodchish k8wauwáonk Lord, asuh nen kobshagkinnúmmautche, qut weeche chippunash wunaunchek8kae onkapunnaongash, neyaunag ummenuhkesuonk God.
1.9 Noh wadchanukqueog, kah wehkomukqueog nashpe wunnetupanatamwe wehkommuwaonk, matta neyane nutanakausuwonganunnonash, qut neyane nehenwonche ukkesantam8onk kah ukkitteamonteanitteaonk, ne anumungqueog ut Christ Jesus ut, asq muttaok kadshinn8g.
1.10 Qut yeuyeu wahteauwahuwa[u] nashpe wunnogqussuong k8wachanuaeneumun Jesus Christ, noh sohkauont nupp8onguh, kah pomantamóonk kah mat nanupp8onk 8wahteauwahuwon nashpe wunaunchem8kaonk.
1.11 Ne adt kehtimimuk nohtompeantogáinneat, kah Apostleunneat, kah kuhk8tomuhteaénin ut Gentilsut.
1.12 Newaj yeush nen wonk chequnehtam, qut matta nutakodchu, newutche n8waeh howan wanamptauog, kah n8namptam noh tapenum wadchanumunat ne paubuhtanumog nô pajeh nô kesukok.
1.13 Menuhkinish neyaneyeuukish sampwont8wonat ne n8tamauweop, ut wunnamptam8onganit kah womonittuonganit, ne ohtag Christ Jesus ut.
1.14 Ne wanegik ahtúhshinúmukup, wadchansh, nashpe wunnetupanatamwe Nashauanit noh apehtunkqueog.
1.15 Yeu k8wahteaun, wame neg apitcheg Asia qushkeog wutch nuhhogkat, neg nawhutche Phygellus kah Hermogenes.
1.16 LORD aninnumauonch monaneteaonk en wekit Onesephorus, newutche m8chekit nompe nuttaphik kah matta akodchuwontam8 nutchainum, {nukkenepsoo},
1.17 Qut apit Rome, nummenuhkodtinneahuk, kah nunnamhuk.
1.18 LORD aninnumauonch woh ummiskomunat monaneteaonk wutch Lordut, ut ne kesukok, kah ne adtahshe aninnumaiit ut Ephesus, kuppahke wahteoun.
2.1 Newutche, ken nunnaumon menuhkesish ut wunnetupanatam8onganit, ne ohtag ut Christ Jesus ut.
2.2 Kah nish n8tamauwéanish ut kenugke monaog wauwacheg, ne nan ahtush paubuhtanumweinnuog, neg woh tapenukeg kuhk8tomauun onkatogig wonk.
2.3 Newutche ken chequnehtash unkquanumoonk, neyane 8neayeuteomoh Jesus Christ
2.4 Wanne howan ayeuuhteadt, wuttamheaou wuhhogkuh nashpe naiyeuongash yeu pomantam8wonganit, onk woh nah 8sekitteaheuh noh pepenauonche wutayeuwehteaneat.
2.5 Kah howan kodáquoháhteadt, matta chetuhquabunau, kuttumma sampwe ogquohohteadt.
2.6 Anakausuaenin noh anakausit, negonne pish chippe nemunum meechummuongash.
2.7 Natwontash toh án8wi, kah LORD aninnumunkqush wohwohtam8onk nishnoh ut.
2.8 Mehquontash Jesus Christ 8skannemunneoh David, noh omohkinop wutch nuppunat, neyaunag n8naunchem8kaonk.
2.9 Uttoh adt chequnehtam onatuh matcheseáenin, ut kishpissinneat, qut wuttinn8wáonk God matta kishpissinn8.
2.10 Newajeh chequnehtam wame wutche pepenauutcheg, onk nag woh attumunnumwog wadchanittuonk ne ohtag Christ Jesus ut, weeche machemohtag sohsumóonk.
2.11 Wunnamptamwe unn8waonk, newutche weeche nupp8mogkut wonk pish k8weeche pomántam8m8un.
2.12 Chequnehtamog, wonk pish kenanawunnuômun, kohkon8waônogkut, noh pish wonk kukkóhkon8aônukqun
2.13 Mata wunamptam8og noh paubuhtanumwu appu, matta woh kohkôn8wáonôou wuhhogkuh.
2.14 Yeush mehquoantamwahuash, nag meechumúhkus ut anaquabit LORD, matta m8hm8squtteinnaôut papaume kutt8wongash, wanne toh nompamukquodtinnóash, qut sohkauónat n8togig.
2.15 Natwontash, kenahtikkonat kuhhog tapeneunkqussit ut Godut, anakausuenin noh matta woh ákodch8k, sampwe chippunuk wunnamuhkuttée wuttinnowáonk.
2.16 Qut chippe[h]tash mamishanatamoe kah tahn8che kogkehteum8ongash, newutche nag pish nano monaog en m8cheke matchetinat
2.17 Kah ukkutt8wongan8ash pish mahchep8m8ash onatuh pissohteasuonganit, nag nawhutche Hymeneus kah Philetus.
2.18 Nag papaume wunnamuhkuteyeu8uk pann8wohtamwog, n8waog, omohkeongan mahche pámshai; kah sohkomauwaog nawhutche 8namptam8ongan8.
2.19 Qut ukquenohtag8m God menuhkohteau, ahtunk yeu menuhketeae kuhkinneasuonk, LORD waheau wuttaiheoh, kah nishnoh howan missohhog 8wesuonk Christ, amaeihtaj matcheseonk.
2.20 Qut ut mishikkomukqut, matta webe golde kah silvere wishquash, qut wonk mahtugque kah ohkée, kah nawhutche mishantamunash kah nawhutche mishanontamunash
2.21 Newutche howan pahkheont wuhhogkuh wutche yeush, noh pish mishánumukqussue wishquiyeu8, wunnetupanatamwe kah tapeneunkquot wutche sontim wutawohteaonk, kah quagwoshwunnumun wutch nishnoh wunanakausuonk.
2.22 Wusseem8teash wuskenue nanwunn8dsquauongash, qut asuhkash sampweusseonk, wunnamptam8onk, womoausuonk, wunohteaonk, weeche yeug wehkomoncheg Lordoh, wutche pahke metahut.
2.23 Qut as8tue kah matta netuhtaue nat8tomuhteaongash chipehtash, wahteauon ayim8m8ash penuanittuongash.
2.24 Kah wuttinneumoh LORD matta mekonteóouoh, qut nanauwehtauau wame wosketompuh, tapeneunkqussu kuhk8tomuhkonat, mukk8omomau.
2.25 Manunne kohk8tomauont nag chekeussitcheg, tohneit pogkodche aninnumauont God aiuskoianatam8onk, samp8wonat wunnamuhkuteyeuonk,
2.26 Onk woh nag t8keog wutch wutahpehhanit mattanit, nag masinóhteamukeg nashpe nagum unnantog.
3.1 Yeu wonk wahteoush, maumachish kesukodtash nunnukque aquompiyeuash pish peyaum8ash.
3.2 Newutche wosketompaog pish womononcheg nehenwonche wuhhogkauh, iahchewontogig, waeenowacheg, pahtuanumutcheg, blasphemacheg, mat n8swehtauonkig 8chetuongan8uh, mat tabuttantam8gig, mat waneetupanatam8gig.
3.3 Manauwáneteácheg, pohquenukig wunn8waongash, pann8wae aspunnohteacheg, mat kohchittuhhágig, chenauausitcheg, jishánumoncheg neh wanetinutcheh.
3.4 Wanassum8ácheg, mat quasissegig, mashanumwutcheg, womontogig matcheweekontam8ongash, anue onk womononat God.
3.5 Woskétahtunkig manittóonk, qut quenauontamwog ne ummenuhkesuonk, wutch neanussitcheg chipéhtau.
3.6 Newutche neanussitcheg neg peth8tácheg wetuomehtu kah missinaog ass8kittamwussissoh, mash8wanánutcheh matcheseongash, monchae sogkompagunahettiche nashpe monakish matahchewontam8ongash.
3.7 Nagwutteae wunnetuhtauunneau, kah matta tapenum8og peyonat wahteauonganit wunnamuhkutéyeuuk.
3.8 Nano neyane Jannes kah Jambres wutcheketauóuh Mosesoh, netatuppe yeug wonk chekehtamwog wunnamuhkuteyeuuk: wosketompaog anit wuttenantam8ongan8ash, penoweánantamohettit papaume wunnamptamóonk.
3.9 Qut nag matta pish ongkouwe peyaóuog newutche wutas8tuongan8 pish wahteauwaheoneau wame neyane nag wonk mo.
3.10 Qut kuppannuppe wahteoh nukkuhk8tomwehteaonk. unne pomantamóonk, nukkesantamóonk, n8namptam8onk, sepechequnehtamóonk, womoausuonk, manunanumôonk.
3.11 Woskehuwaongash, onkquanumoongash nish páaonukqueanish ut Antioch, ut Iconium, ut Lystra, uttiyeush woskehettuongash nish chequnnehtamonish: qut nash wutche wame nuppohquohwhunuk LORD.
3.12 Nux, kah wame neg manittoe pomontogig ut Christ Jesus ut, pish chequnehtamwog woskehittuongash.
3.13 Qut matchetoenúog, kah pannes8teaenuog pish nano matchetoog, as8kekodteamohettit kah as8kekomit.
3.14 Qut ken nagwutteansh nish nahtuhtauánish, kah pahkontamanish, waheadt noh nahtuhtauaónadt.
3.15 Kah wutch kummukkiesuinneat k8wahteoh wunnetupanatamwe wussukwhongash, nish tapenum8m8ugish k8waantamwáhikqunat en wadchanittuongan?t nashpe wunnamptam8onk ne ut Christ Jesus ut.
3.16 Wame wussukwhonk kittinnumunkqun nashpe wunnashanittuhsuonk God, kah ne wutcháyeuwontamun wutche kuhk8tomwehteaonk, wutche aushkontuonk wutche montomaunnittuonk, wutch kuhk8tomehteaonk sampweseonganit.
3.17 Onk woh manittoe wosketomp pannupheau, pannuppe kesauwame en nishnoh wunanakausuonk.
4.1 Newutche kummechmuhkonsh ut anaquabit God, kah LORD Jesus Christ, noh pish wôsumont pamontamunutcheh, kah napunutcheh, ut wunnógqussinneat, kah wutas8tamonganit
4.2 Kuhk8tomuhteash wuttinnowaonk, menuhkesish ut utt8cheyeuut, kah mat att8cheinn8ut, aushkôash, menuhke aushkôash, wehquetush nashpe wame sepe pahtsuonk kah kuhk8tomuhteaongash.
4.3 Newutche aquompiyeuash pish peyom8, matta weekontamwehetteg pahke kuhk8tomwehteaonk, qut neyaunag nehenwonche ummatchekodtantam8ongan8, pish kutonkquodtôog kuhk8tomwéhteaénuh, kutchikkehtauogkaéhettit.
4.4 Kah nag pish quinnuppenumwog wuttauog8ash wutch wunnamuhkuteyeuuk, kah pish quinnuppeog en nanwonchim8onganehtu.
4.5 Qut ken askuhwhontash nishnoh teaguas, chequnehtash onkapunnaongash, ussish wutanakausuonk Evangelist, pasháne ussish kenohtompeantogóowonk,
4.6 Newutche yeuyeu nuppapagoche sephausin, kah aquompiyeúe nutamayeonk pas8cheyeu8.
4.7 Nummahcheayeuteam wunneayeuwehteaonk, nuppogkodchehteoh nuppummáyeuonk, nanawehteoh wunnamptam8onk.
4.8 Yeu wutch onk yaen, sampweusseáe chetuhquab n8wadchanumontean, ne LORD sampwe wussittumwaen pish nuttinnumunkqun ne kesukok, kah matta webe neen, qut nag wonk womontogig wunnogqussuonk.
4.9 Ahchue kód peyaauseh paswe.
4.10 Newutche Demas nutahquanumuk, womontogkup yeu muttaok, kah aui Thessalonica, Crescens en Galatia, Titus en Dalmatia.
4.11 Webe Luke n8wetomuk, neemun Mark, kah weeche peyaush: newutche noh n8chiin wutche nohtompeantogóowonk.
4.12 Kah Tychikus nutann8n en Ephesus.
4.13 Petwoshqushaonk ne nogkodtumomp ut Troas, ut Carpus, peyóan, paudtaush, kah wussukwhongash, qut nahnáunne askémanag
4.14 Alexander copere smith, numm8cheke matchenéhik, LORD onkquatauonch neyane wutanakausuongash.
4.15 Ken wonk noh nunnukqussúos, newutche noh mishe chekéehtam nukkutt8wonganunnónash.
4.16 Negonne namp8hamon, wanne howan n8weechekompaumuk8, qut wame nutohquanumukquog, ahque ne wutch tohshpunnanunach {woi God}.
4.17 Qut LORD n8weechekompóunk, kah nummenuhkehik, ne nashpe nen kuhk8tomwehteaonk woh pakodche wahteoun, kah wame Gentilsog woh n8tamwog: kah nen mo nuppohquahwhunit wutch wutt8nut qunnónou.
4.18 Kah lord pish nuppohquohwhunuk wutch nish noh mattanakausuok kah pish n8wadchanuk ut kesukque wutass8tam8onk, noh sohsum8ónach micheme kah micheme Amen,
4.19 Wonkum Prisca kah Aquila, kah ne adtahshinunit Onsephorus,
4.20 Erastus appúp Corinth, qut Trophimus nunnukon mahchinau ut Miletum.
4.21 Menuhke kod peyaush ash papoponnogkup. Eubulus k8wonkomuk kah Pudens, kah Linus, kah Claudia, kah wame wemattinneunk.
4.22 Lord Jesus Christ weetotaj kenashauonk, kitteamonteanitteaonk weetomukqush. Amen.
Epilogue
