1.1 SImon Peter, wuttinneumoh kah uppostleumoh Jesus Christ, en nag attumunukeg netatuppe mishoadtue wunnamptamóonk weeche kenawun, nashpe wussampweusseonk God, kah n8wadchanuaeneumun Jesus Christ.
1.2 Kitteamonteanittuonk kah wunohteaonk muttaanhenaj ut kuhhogkaout nashpe wahheaonk Gᴏᴅ, kah Jesus nul-Lordumun.
1.3 Neyanag um-Manittoe menuhkesuonk kittinnumunkqun wame nish wadchiyeuugish pomantam8onganit kah manitt8onganit, nashpe wahheaonk noh wehkomukqueog en sohsumm8onganit, kah wunnetupanatam8wonganit.
1.4 Uttoh nashpe aninnumungqueog ahche môgagish kah mashôadtikish quoshodtuongash, onk nashpe yeush woh nuhk8weeche wuttinumumw8, wuttinnussue manittoôonk, mahche pohquohhog aninnowonk, ne ohtag muttaohket, nashpe matchekodtantamóonk.
1.5 Kah nano menuhkeussek, k8tnehteau8k en k8namptam8ongan8 wunnetupanatam8onk, kah en k8netupanatam8ongan8 wohwohtam8onk.
1.6 Kah en k8wohwohtam8ongan8 qussohh8wonk, kah en kukqush8ongan8ôut manunnissuonk, kah en manuniss8onganut manittoóonk.
1.7 Kah en manittoonganit wemattue womonittuonk, kah en wemattue womonittuonganit, womoausuonk.
1.8 Newutche yeush appehtunkqueog, kah mónak, pish kutáyimunkqunaoash matta kumehcheéunnaónt, asuh matta mechuméinat ut waheaonganit nul-Lordumun Jesus Christ.
1.9 Qut noh yeush quenauwehikqut, noh pogkenum, kah matta nôadtit naum8, kah wannantam noh mo pahkheau wutch wunnukkónne matcheseonganehtu.
1.10 Newutche neematog ayn woh menuhke ussek kuppahk8wahteauunaôut k8wehkomitteaongan8, kah kuppepenonteaongan8, newutche yeush usseyog matta pish kuppenushómw8.
1.11 Newutche yeu$wutch mishe petutteaonk pish kittinnumonteaneau en machemohtag wutass8tamóonk nul$Lordumun, kah n8wadchanuwáeneumun Jesus Christ.
1.12 Newutche matta sasêgenamwe nagwutteae kummequontamwahunnumw8 yeushoh tokônogque k8wahteauunneau, kah kummenuhkehitteamw8 ut yeuyeu wunnamuhkutéyeu8ut.
1.13 Nux, nuttenantam tapeneunkquot nusohke appee yeu pummuwuttauwaekommukqut, k8wogkauununnaout nashpe kummehquontamwahunnunnaóut
1.14 Wahteauon, ne mos teanuk nutamaunumun yeu nuppummuwuttauwaekommuk, neyane nul-Lordumun Jesus Christ kuhk8tomiyeup.
1.15 Nano, nummenuhkesen woh kutapenumunaóut, mahche nuppon, yeush nagwutteae kummehquontamunnaóut.
1.16 Newutche matta nutasukomômun as8kekodteamoe nanwonchemowongash, wahteauwahunóg ummenuhkesuonk kah uppeyaonk nul-Lordumun Jesus Christ, qut nenawun muskesukque n8wauwómun ukkeitass8tamóonk.
1.17 Newutche wutattumunumun wutch Godut Wut8shineat quttianittuonk & sohsumóonk, ne wadtauatonkqussuonk páuhónukqut wutch wanegik sohsumóonk, yeuoh womonog nunnaumon noh wasekitteahit
1.18 Kah yeu wuttauwohtonkqussuonk wóm8uk kesukqut, nunn8tamunnanuh, weechayeumogkut ut wunnetupanatamwe wadchuut.
1.19 Nutahtomun wonk anue pohkontamwe quosháe missohhamóe wuttinnowaonk, neadt k8nesemw8 nunnukqussek, neyane wequananteg wohsum8m8uk pohkenái ayeuonganit no pajeh utchuwompanit, kah mishánogqus uppaspishónat ut kuttahh8óut.
1.20 Yeu negonne wahteauog, wanne quosháe missohhamóonk ut wussukwhonganit, 8m8un8 howan nehenwonche 8woshwunnum8onganit.
1.21 Newutche quosháe missohhammuonk nôadt matta peyaumunop nashpe wuttenantam8onk wosketomp, qut wunnetupanatamwe 8wosketomp8moh God, nag ket8hkopanneg neyane wogkouunont wunnetupanatamwe Nashauanit.
2.1 QUt wonk pann8wae manittowompaog kenukayeupanneg missinninnútu, neyane pish pann8wae kohk8tomwehteaenuog kenugke kenaau, neg pish asampamukque paudtunkig awakompanuhteaum8gish heresies, neg kohkon8wacheg Lordut taphukqhetticheh, & nuhkuhkomwaheáog wuhhogkaôuh, kenuppe paguanuonk.
2.2 Kah monaog pish suhkomwog 8woskhuwae ummayeuoash, newutche nag wunnamuhkutéyeue may pish mamatcheettamwog.
2.3 Kah wutch iahchewontamoonk, nashpe eiantukie kutt8wongash, nag ayimwog k8chiyeuónuk8ongan8? nag wussummaongan8 yeuyeu matta manunushómun8, kah wutawakompan8ongan8 matta kogkouequomun8.
2.4 Newutche Gᴏᴅ matta wohquanumunk Angelsog matchesenutcheh, qut wuttinúhkónuh chepiohkomukqut, kah nah upponuh ut pohkenáe kishpissowonganehtu, woh wadchanóog nô pajeh wussittum8onganu8k,
2.5 Kah matta wohquoantam8 nukkônemuttaok, qut wadchanau Noahhoh shwosik adtuhshuit, kuhk8tomwehteaen sampweusseonk, paudtunk tommogkon ut matcheseae muttaohkit.
2.6 Kah quanuppinnuk otanash Sodom kah Gomorra en pukqueut noh wutonkapunnanuh nashpe kepuhkonittuonk: nah ayimauont uhshettuonk en yeug nahohtôeu pish matcheseae pomontogig.
2.7 Kah pohquohwhunau sampweusseae Lotuh noh m8hm8sqhikup nashpe nishkeneunkque wuttinniyeuongane matchesecheg.
2.8 (Newutche noh sampweusseaen noh weetomont, nag kah n8tog, m8hm8sqheon sampweusseae ukketeahogkounoh asekesukokish nashpe uppanne naumatuwae usseongan8oash)
2.9 Lᴏʀᴅ wahteoh uttoh woh an pohquohwhunont manitt8utcheg wutch qutchehuaonganehtu kah nanauweheónat mat sampweségeg, en wussittumoe kesukodtut sasamatahwonnaóut.
2.10 Qut nahnâunnu neg asukogig weyaus ut nishkeneungque matchekodtantam8onganit, kah sekeneogig nananittuonk, matta quasse matchesecheg, chapesecheg, matta wabeseog matchetamunat kehche nanánuwaongash.
2.11 Qut Angelsog neg anue matikkenukeg ut menuhkesuonganit, kah tapenumm8onganit nag matta paudtauóog kekomuwae mataunchem8wongash ayeuhkone nag ut anaquabit Lᴏʀᴅ
2.12 Qut yeug, ahennusséhetteup nishkeneungque puppinashimwog, neg ayeuutcheg tohqunonat kah paguanónat, nag mamatchetamwog yeush matta wohtamhettegish, kah pish pannuppe paguanuog ut nehenwonche wuttannunn8wongan8wóut.
2.13 Káh nag pish attumunumwog pann8wausseae ongquatunk, neg agquoantogig weekontamôonk, kesukodae pûhanatamunat: chohkesuog, kah mamatchteausuog, wekontamáheáog wuhhogkauh nashpe nehenwonche wutas8kekodteam8ongan8oash, mashadtupwehikqueog.
2.14 Wuskesukk8wóut numwohteau mamussuonk, kah matta ahque matcheseog, as8kekomahettit, n8chumukompaunutcheh keteahogkounoh, wuttahh8woash wunnagwutteauwohteaongan8oash iahchewontamwe usseongash: mamatchenutcheg neechanog.
2.15 Neg nakodtukeg sampoi may, kah nanwiyeuwog, asuhkomwog ummay Balaam wunnaumonuh Bosor, noh womontog panneusseáe onkquatunk.
2.16 Qut mo aushkomau wutch ummàtcheseonk: mat kakut8e asse an8wadt wosketompáe kutt8wonk, quihtinau ukkogkeeusséonk quoshodtumwaen.
2.17 Yeush wutahâmongash wanne napen8gish, mattokqs t8annómuk mishehtahshinneuh, nag$wutche nishkenóne pohkenái micheme wadchanumun.
2.18 Newutche an8wahettit mishe mogquene tahn8che kutt8wongash nupweshanaog nashpe weyausue matchekodtantam8ongash, nashpe m8cheke nanwunn8dsquauonk, yeuh pohquohhamunutcheh neh adt pomantamunutche panneusseongànit.
2.19 Quoshomont chippinnuonk, nag nehenwonche wuttinninnumoh aninn8wonk: newutche noh sohk8ont wosketompuh uppas8oh missinneaunneat.
2.20 Newutche máhche pohquohhamwehettit muttaohke nishkeneungqussuongash nashpe waheáonk Lᴏʀᴅ kah pohquohwussuaen Jesus Christ, wonk naut tohkupsehettit kah sohkauut, wutogkomaiyeum8 anue matchit onk negonne waj kutchissik.
2.21 Newutche ayn woh wunnegikup matta wahteauhettegis sampweusseae may neit mahche wahteauhettit, qunnupenat watche wunneetupanatamwe an8teamowonganit, neanummaut.
2.22 Ne nnih ut wuhhogkaout neyaunag wunnamuhkut nupwoaonk, anum wonk quinnuppu en ummenatam8onganit, kah hog, noh kodsumomukup, en wuttôomenat pisseokquanit.
3.1 YEu nahohtóe wussukwhonk yeuyeu k8sukkuhhumauuneau [womonogish] ut naneeswe n8wogkouunum kuppahke unnantam8ongan8oash nashpe mehquantamwahuwaonk.
3.2 Woh kummequontamunnaóont ukkutt8wongan8ash, nish negonne an8wahetteupash nashpe wunnetupanatamwe quoshodtumwaenuog kah nutonn8nuk8onganunnônash uppostlesumoh naneeswe Lᴏʀᴅ kah pohquohwussuaenin.
3.3 Yeu negonne wahteauog, maumachish kesukodtash hahanehtauutcheg pish peyaog, pomushahettit ut nehenwonche ummatchekodtantam8ongan8wout.
3.4 Kah n8waog, uttiyeu ukquosh8waongane uppeyaonk? newutche nadteuh wut8shinneunk kaehettit, wame teanteagquassinìsh nagwutteohtaash, neyaunágkup wutch na waj kutchissik kesteoonk.
3.5 Newutche yeu wekontamwe as8tuwontamunneau, nashpe wuttinn8wáonk Gᴏᴅ kesukquash negonneyeu8ash, kah ohke ohtag woskeche nippekontu kah agwe nippekontu
3.6 Ne$nashpe muttaok neit ohtag nuhkukkongqut nippe, paguatauun.
3.7 Qut kesukquash kah ohke eyeu ne ohtagish, nashpe nenan wuttinn8waonk nompakouunadchanumunash, wadchanausuash wutch n8tau, nô pajeh wussittumóe kesukodtut, & paguanaonganit matcheseáenuog.
3.8 Qut (womonógish) ahque yeu pasuk as8tuwontam8k, pasuk kesukod, neyaneyeu8 ut Lordut, nequt mattannongane kodtum8, kah nequt muttannongane kodtummo onatuh pasuk kesuk.
3.9 Lᴏʀᴅ matta sepohteáo papaume ukquoshaumuwáonk (neyane náwhutche wosketompaog ogquontamwehettit sepohteâm8ug) qut noh kussepe chequnehtunkqun, matta unnantam8 howan wutawakompunónat, qut woh wame uppeyonnaóut aiuskoiánatamunat.
3.10 Qut ukkesukodtum Lᴏʀᴅ pish peyaum8 onatuh komm8towáen nukkonae, neadt kesukquash pish matteagwuninnoash nashpe mishont8wáonk, waj kutchehteomukish pish sabohtáash nashpe mishe kussopittáe, kah ohke kah anakausuongash nishnoh ohtagish pish chikohtáash.
3.11 Neit yeush wame mahtshunk, uttoh unne missinninnuog kenaau ut wame wunnetupanatamwe unniyeuonganit, & manittoóonganit,
3.12 Askouwompatamóg, kah nanuhkomóg peyom8ut ukkesukodtum Gᴏᴅ, uttôh adt kesukquash nashquttag, pish mahtshaash, kah waj kutchehteomukish pish mahtupohtaash nashpe mishe kussopitáeu.
3.13 Qut nenawun, neyaunag ukquashómuwáonk, natauwompattamumun wuske kesukquash, kah wuske ohke uttoh ohtag sampweusseonk.
3.14 Newutche (womonogig) nish natauwompattamog, menuhkesek woh kenamheonaóut wunohteaonganit wanne wutchohkeseinat, kah wanne mataunchem8wóneau.
3.15 Kah ogquoantam8k wussepe chequnehtamóonk Lᴏʀᴅ ne wadchanittuonk, neyane wonk womonogkut neemattin Paule, neyane waantamóonk aninnumauut, k8sukkuhhumunkou,
3.16 Neyane wonk ut wame 8sukkuhwhonganit, yeush naut n8wadt, nish neadt nawhutch siogkog wohtamunat, nish nag matta nehtuhtau8gig, kah n8chumwesitcheg uppanneneheouh, neyanteauhettit onktoganash wussukwhonganash en nehenwonche uppaguanuonganuóut.
3.17 Newutche kenaau womonogig, yeush negonne wahteauog, kuhkinneasek ishkont monchanitteaóg nashpe uppanneunantam8ongan8 matchesecheg, woh kuppenushaumw8, wutch nehenwonche kummenetikompáuongan8ôut.
3.18 Qut nashpekegk kitteamonteanittuonk, kah wahheonat nul-Lordumun kah n8wadchanuwaeneumun Jesus Christ noh sohsum8onaj naneeswe yeuyeu kah micheme. Amen.