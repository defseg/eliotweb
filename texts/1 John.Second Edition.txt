1.1 NE ohtagkup wutch weske kutchissik, ne n8tamogkup, ne naumogkup, wutch kuskesukqunnónut, ne moninneamagkup, kah mamussunnumagkup ut kenutcheganunnonut, papaume pomantamoe wuttinnowaonk.
1.2 Newutche pomantamóonk mo wahteauwahuwon, kah nunnaumunnanonup, kah n8wauwomun, kah kenahtinunnan, ne micheme pomantamóonk ne weetomukup wut8shimau, kah mo k8wahteauwahetteanan.
1.3 Ne neumagkup kah n8tamogkup k8wahteauwahenunan, onk kenaau wonk woh k8weeche moáppumimun, kah wunnamuhkut n8weeche moápputuonganun weeche wut8shin, kah wunnaumonuh Jesus Christoh.
1.4 Kah yeush k8sukkuhhumauununánonash k8wekontam8ongan8 woh numwohtaut.
1.5 Neit yeu nehtamóonk, ne n8tamauogkut, kah k8wahteauwahenunan, noh Gᴏᴅ wequai, kah ut nagum wanne pohkenano.
1.6 Tohneit n8waog noh n8weechemoayeumoun, kah pomushaog pohkenaiyeuut, nuppann8wonan, kah matta nutussúmun wunnamuhkuteyeu8uk.
1.7 Qut pomushaog wequaiyeuut, neyane noh appit wequaiyeuut, n8weeche moayeutimun, kah 8sqheonk Jesus Christ wunnaumonuh, kuppahkhikqunan wutch wame matcheseonganit.
1.8 N8waog matta n8matcheseonganeumun, nutas8kekomómun nuhhogkanonog, kah wunnamuhkuteyeu8uk matta nutappehtunk8mun.
1.9 Samp8aog nummatcheseonganunonash, noh pabuhtanumukqussu, kah sampweussu kutahquoantamunkqunnanónut kummatcheseonganunonash, kah kuppahkhukqunnanonut wutch wame panneseonganit.
1.10 N8waog matta nummatcheseumun, kuppann8waeneuhéoun, kah wuttinn8waonk matta kutapehtunk8unan,
2.1 NUmmukkiésumog, yeush k8sukkuhhumauununaóash; matta kummatcheseunnaóut, kah howan matcheseit, nukken8tamwanshitteamun weeche Wut8shimau Jesus Christ sampweusseaen.
2.2 Kah noh wunnohteayeuaenìn wutch kummatcheseonganunonash, kah matta webe kuttaihenonash, qut wonk wutche ummatcheseongash mamusse muttaok.
2.3 Kah ne$nashpe n8wahteomun noh n8waheon, nanauwehteauogkut wuttinn8wáongash.
2.4 Noh án8wadt, Noh n8wáeh, káh matta nanauwehteáuunk wutann8teamongash, noh pann8waenin, kah wunnamuhkutayeuuk matta wutappehtunk8un.
2.5 Qut howan nánauwehteauont wuttinn8waonk, ut wuhhogkat wunnamuhkut, womonaonk Gᴏᴅ pannuppeteauun, nenashpe n8wahteomun, nutappehtauóun.
2.6 Noh án8wadt, Nutápehtau, noh woh ne wuttin pomushon neyane pomushanit.
2.7 Neematog wanne n8sukkuhhum8h wuske naumatuonk, qut nukkóne naumatuonk, ne ahtunkup wutch kutchissik: nukkone [á/â]n8teamonk, ne wuttinn8wáonk ne n8tamog waj kutchissik.
2.8 Wonk, wuske naumatuonk k8sukkuhhumáuonumw8, ne wunnamuhkuteyeuuk ut wuhhogkat kah ut kuhhogkaóut, newutche pohkenai paumsheau, kah wunnamuhkut wequai yeuyeu wohsum8m8.
2.9 Noh án8wadt nen nutap wequaiyeuut, kah sekeneauont wematoh, noh appu pohkenahtu nó pajeh yeuyeu.
2.10 Noh womonont wêmatoh, appu wequáiyeuut, kah matta wunuhkomôonk togkussittassununat ut wuhhogkat.
2.11 Qut noh sekeneauont wematoh, eppu pohkenahtu, kah pomushau pohkenahtu, kah matta wahteauou uttoh áont, newutche pohkenni pogkenumwahteom8 wuskesukquash.
2.12 K8sukkuhhumauonumw8 mukkiesog newutche kummacheseonganoash kutahquoantamonteam8, newutche 8wesuonk.
2.13 K8sukkuhhumauonumw8 wut8shinneunk, newutche k8waheau, wutch waj kutchissik, k8sukkuhhumauonumw8 wuskenuog, newutche kussohkauómw8 matchetuk, k8sukkuhhumauonumw8 mukkiesog, newutche k8waheomw8 Wut8shimau.
2.14 K8sukkuhhumauonumw8 wut8shinnenuk, newutche k8waheau noh waj kutchissik, k8sukkhhumauonumw8 wuskenuog, newutche kummenuhksimw8, kah wuttin8wáonk God kutapehtunkumw8, kah kussohkauómw8 machetuk.
2.15 Ahque womantam8k muttaok, asuh nish ohtagish muttaohkit, howan womantog muttaohke, 8womoausuonk Wut8shimau matta appehtunk8.
2.16 Newutche wame ne ohtag muttaohket, weyause matchekodtantamóonk, muskesukque matchekodtantamóonk, kah pittuinumóe pomantamóonk, matta wutchaiinn8h Wut8shinneat, qut wutchayeu muttaohket.
2.17 Kah muttaok mahtsheau kah ummatchekodtantam8ongash, qut noh asit wuttenantam8onk God, michemappu.
2.18 Mukkieseog, ne maumachish ahquompi, kah neyane n8tamog, Antechrist pish peyau, yeuyeu monáog Antechristsog, ne nashpe wahteauog nish maumachish ahquompiyeuash.
2.19 Nag nussohwehtunkqunnonog, qut matta wutchieog nuhhogkanonut, newutche wutchaihettit nuhhogkanonut; wunnamuhkut woh nagwutteae n8wetomukqunnonog: qut [n]ag sohhamwog wahteauwáhuwónát nag matta wame wutchieog nuhhogkanónut.
2.20 Qut kutahtomw8 sussequnnittuonk wutch waneetupanatamweyeuut, kah k8wahteomw8 wame teanteaqussinish.
2.21 Matta k8sukkuhhumauonumw8, newutche matta k8wahteo8unneau wunnamuhkuteyeuuk: qut newutche kummahche wahteauunneau, kah wanne pann8waonganinn8 wutchayeum8ut wunnamuhkuteyeuuk.
2.22 Howan pann8waen, qut noh pann8wohtog noh Jesus Christeu8? noh AnteChrist pann8wohtauont Wut8shinneuh kah Wunnaumoniinneuh.
2.23 Howan pann8wohtauont Wunnaumaniinneuh, noh matta Wut8sheinneuh:
2.24 Newutche ne appehtunk8k ne n8tamog nô waj kutchissik, ne n8tamog no waj kutchissik appehtunkqueog, kenaau pish wonk kenágwutteapmw8 Wunnaumoniinneat, kah Wut8shinneat.
2.25 Kah yeu quoshauwaonk ne quoshómukqueog, micheme pomantamoonk.
2.26 Yeush kummahche wussukhumanunaóash papaume nag pannes8unukqueógig,
2.27 Qut sussequnnittuonk ne attumunumáuog, kutappetunkquneau, kah matta kukquenauhikkumw8 howan kukkuhk8tomunkqunaout qut neyane ne nan sussequnittuonk kukkuhk8tomunkquneau wame, kah ne wunnamuhkuteyeu8, kah matta pann8waonganunn8, kah neyane kuhk8tomonteaog, noh pish kutapehtauau.
2.28 Kah yeuyeu mukkiesog apehtók, onk noh nogqussit, woh nummenuhkannoósimun, kah matta nutakodchumun ut anaquabit uppeyonat.
2.29 Wahteauog noh sampweseaen, k8wahteomw8, nishnoh pasuk noh sampweasit neh wutchetuoh wuhhogkat.
3.1 NAum8k chaugue womonittuonk ne Wut8shimau ponumunkqueog, kuttéhennitteánanonut wunnaumonuh Gᴏᴅ, newajeh muttaohke matta wahik8og, newutche matta 8waheouh.
3.2 Womonogig, yeuyeu neenawun wunnaumonuh Gᴏᴅ, kah asquam nogqudtinno, toh pish ániyeog, qut n8wahteomun, noh nogqussit, pish neyaneunkqussinnean, newutche pish nunnauoun neanussit.
3.3 Kah nishnoh wosketomp yeu ohtunk annoósuonk ut wuhhogkat, pahkheau wuhhogkuh, neyane noh pahkesit.
3.4 Howan matcheseit, noh wonk pannenehteau naumatuongash, newutche matcheseonk ne panneneheaonk naumatuonk.
3.5 Kah k8wahteomw8, noh mo wahteauwahuau wutamaunumunat kummatcheseonganunnonash, kah ut wuhhogkat matta matcheseonganunn8.
3.6 Howan neh apehtauont. matta matcheusseu: howan matcheusseit, matta wunnauuh, asuh 8waheuh,
3.7 Mukkiesog, howan as8kekomuk8hteogk noh sampweasit, noh sampweusseanu8, neyane noh sampweusseaenuuut.
3.8 Noh matcheseit noh wutcháyeu mattannìtt8ut, newutche mattanit matcheseu nô waj kutchíssit, yeu wajeh wunnaumonuh wosketomp nogqusseup, onk woh uppagwatauunat wutanakausuongash mattaánnit
3.9 Howan wadchegit Godut, matta matcheseonk usseu, newutche 8skannem nagwappehtunk, kah matta woh matcheseu, newutche noh neetu ut Godut.
3.10 Yeuut wunnaúmonuh Gᴏᴅ wahteauwahéoneau, kah wunnaumonuh mattannit, howan matta asek sampweusseonk noh matta wutcháyeu Godut, asuh noh matta womonunk weematoh.
3.11 Newutche yeu an8team8onk ken8tamunnaop waj kutchissik, k8wowomonnittinnanonut.
3.12 Matta netatuppe Cain, noh wutchayeu noh matchetuk, kah nushau weematoh, kah toh wajeh nushont? newutche nehenwonche wutanakausuongash matchitash, kah weematoh sampweusseonganú8ash.
3.13 Ahque monchanatam8k neematog, muttaohke sekeneunkqueog.
3.14 N8wahteomun nuppaumukommumun nupp8onk, en pomantam8onganit, newutche n8womonomun weemattinneunk: noh matta womonunk wematoh appu nupp8onganit.
3.15 Howan sekenauont weematoh, noh nushehteaenin, kah k8wahteomw8 wanne nushehteaenin, ahtoou micheme pomantamóonk wutappetunkqunat.
3.16 Yeu waj wahteauog 8womoausuonk Gᴏᴅ, newutche kupponumwanshikqun uppomantamóonk, kah woh kupponamumun kuppomantam8onganun wutche weemattinneunk.
3.17 Qut howan ahtunk yeu muttaohkée maumachiash, kah nauont wematoh quenauhikquoh, kah kuppohhamauont kitteamonteannitteáe wunnogkus, uttoh wuttinne appehtunkqun 8womoausuonk Gᴏᴅ?
3.18 Nummukkiesumog ahque webe womonittitteuh ut kutt8wonganit, asuh meenannuut, qut usseonganit, kah adt wunnamuhkuteyeuuk.
3.19 Kah ne$nashpé wahteàuog n8chiimun wunnamuhkuteyeuuk, kah pish nuppahkontamumun ut nuttahhunonut anaquabit.
3.20 Newutche nuttahhunnónash wussumukqueog, Gᴏᴅ ánue missugken onk nish nuttahhunnônash, kah wahteau wame teanteagquassinish.
3.21 Womonogig, kuttahhunnónash matta wussumuk8og, neit nuppahkontamumun nogque en Godut.
3.22 Kah uttoh áne wehquetumog, nutattumunumáuónan, newutche nanauwehteomun wutann8teamowonk, kah yeush nutussenanonash wasukkitteahikqutche ut anaquabit.
3.23 Kah yeu wutann8team8onk woh k8namptamunnánonut 8wesuonk Wunnaumonuh Jesus Christoh, kah k8wôamonittinneanónut neyan ann8nukqueog.
3.24 Kah noh nanáuwehteauont wutann8teamowongash, 8weetomuh, kah nagum wonk 8weetomuh: kah yeu waj wahteauog k8weetomuk8wonganun, nashpe Nashauanitto ne ánumungqueageh.
4.1 WOmonogig, ahque wunnamptok nish$noh nashauanit, qut qutcheheuk nashauanittowog, toh wuttinne wutchaiinneau Godut, newutche monaog pann8wae quoshodtumwaenuog sohhamwog en muttaohket.
4.2 Yeu$wutch waheuk wunnashauanitt8moh Gᴏᴅ, nishnoh nashauánit samp8adt Jesus Christ peyau ut weyausut, noh wutcheiyeu Godut.
4.3 Kah nishnoh nashauanit matta samp8og Jesus Christ peyop ut weyausut noh matta wutchaiyeu Godut, kah yeuoh wunnashauanitt8moh Antechrist, noh n8tamogkup, noh pish peyau, kah yeuyeu mahche appu muttaohket.
4.4 Kenaau k8chiimw8 Godut, mukkiesog, kah nag kussohkauoóog, newutche noh apehtunkqueog ánue missugken, onk noh ápit muttaohket.
4.5 Nag wutchaiyeuog muttaohket, newajeh keket8hkontammohettit muttaok, kah muttaok wunn8tauouh.
4.6 Nenawun n8chiyimun Godut, noh waheunt Goduh, n8tunkqun, noh matta wadchiigk Godut matta n8tunk8un, yeuwajeh wahteauog wunnamuhkutée nashauánit, kah pann8wohtámóe nashauanit.
4.7 Womonogig, womonittitteuh, newutche womonittuonk wutchayeum8 Godut, káh nishnoh pasuk womoausit noh neetu ut Godut kah wáheau Goduh.
4.8 Noh matta womoaus8og, matta waheau Goduh, newutche Gᴏᴅ womoausuonganu8.
4.9 Newaj 8womoausuonk Gᴏᴅ nogque en kuhhogkanónut wahteauwahuwon, newutche God ann8nau wunnukquttegheonuh en muttaohket, woh kenashpe pomantam8monanonut.
4.10 Yeu$ut 8womoausuonk, matta k8womonaonganun Gᴏᴅ, qut k8womonuk8onganun, kah ann8nau Wunnaumonuh 8nohteahuónat wutch kummatcheseonganunnónash,
4.11 Womonogig Gᴏᴅ ne an8womónukqueog, woh k8womonittimun.
4.12 Wanne howan nauóou Goduh uttoh ahquómpeu, womonittéog, Gᴏᴅ kutapehtunkqun, kah 8womoausuonk panuppeyeu8 ut kuhhogkanónut.
4.13 Yeu waje wahteauog, nutapehtauónan, kah nutapehtunkqunan, newutch nuttinnumunkqun wunnashauanitt8moh.
4.14 Kah nauunonup kah n8wauwonan, woh Wut8shimau an8nau Wunnaumonuh, 8wadchanumunat muttaok.
4.15 Howan samp8adt Jesus wunnaumonuh Gᴏᴅ, Gᴏᴅ neh wutapehtauoh, kah noh apehtauau Goduh.
4.16 Kah n8wahteomun kah n8namptamumun, n8womonuk8onganun Gᴏᴅ. Gᴏᴅ womoausuonganu8, kah noh apehtog womonittuonk, appehtauau Goduh, kah Gᴏᴅ wutappetauoh.
4.17 Yeu$ut n8womonitteaonganun pannuppeteauun, woh nummenuhkesénanonut ut wussittumóe kesukodtut, newutche neyaniit ne nuttinniinnean yeu muttaohket.
4.18 Matta wabesuonganinn8 womoausuonganit, qut pannuppe womoausuonk sohwhoteau wabesuonk, newutche wabesuonk wutauwakompunnaonganeum8: noh wabesit matta pannupheau ut womonittinneat.
4.19 Noh n8womonóun, newutche negonne n8womonukqun.
4.20 Wosktomp n8wadt n8womon Gᴏᴅ, kah sekeneauont wematoh, noh pann8waenin, newutche noh matta womonunk wematoh neh nauoncheh, toh woh wuttinne womonon Goduh, neh matta nanauunkeh?
4.21 Kah ann8team8onk ahtauog wutche nagum noh womonont Goduh, womononch wematoh wonk.
5.1 HOwan wanamptog Jesus noh Christ, noh neetu ut Godut, kah nishnoh pasuk womonont neh wanamonatamunitcheh kah wonk womonau neh wanamoniimukeh nashpe nagum.
5.2 Yeu wajeh wahteauog n8womonaonganun wunneechanoh Gᴏᴅ, womonogkut Gᴏᴅ, kah nanauweteauogkut wutann8team8wongash
5.3 Newutche yeu womonaonk Gᴏᴅ, nanauwehtinneat wutann8teamowongash, kah wutann8team8ongash matta uhqunneunkquodtinn8wash.
5.4 Newutche howan wadchegit Godut, sohkom muttaok, kah yeu sohkausuonk, ne sohkomuk muttaok, k8namptam8onganun.
5.5 Howan noh sohkauont muttaohke, qut noh wanamptog Jesus wunnaumonuh Gᴏᴅ.
5.6 Yeuoh noh paont nashpe nippe kah wusqheonk, noh Jesus Christ, matta webe nashpe nippe, qut nashpe nippe kah wsqueheonk, kah noh Nashauanìt wauwaenuit, newutche Nashauanit wunnamuhkuteyeu8.
5.7 Newutche nag nishuog wauwacheg ut kesukqut, Wut8shimau, Wuttinn8waonk, kah wunneetupanatamwe Nashauanit, kah yeug nishuog pasuk88og.
5.8 Kah nag nishuog wauwacheg ut ohkeit, nashauanit, & nippe, kah msqueheonk, & yeug nishuog wunnawadtuog pasuk8unneat.
5.9 Attumunumog 8wauwaongan8 wosketompaog, 8wauwaonk Gᴏᴅ ánue missi, newutche yeu Gᴏᴅ 8wauwaonk ne wauwadt papaume Wunnaumonuh.
5.10 Noh wanamptauont Wunnaumonuh Gᴏᴅ, wauwáonk ohteau ut wuhhogkat, noh matta wanamptauunk Goduh uppannuwaeneúheuh, newutche matta wunnamptam88wauwaonk Gᴏᴅ, ne ánummauont papaume Wunnaumonuh.
5.11 Kah yeu ne wauwáonk, Gᴏᴅ kittinnumunkqun micheme pomantamóonk, kah yeu pomantamóonk ohteau ut Wunnaumonat.
5.12 Noh wadchanont Wunnaumoniinneuh ohtau pomantamóonk, kah noh matta wadchanunk Wunnaumonuh Gᴏᴅ, matta ohtoou pomantamóonk.
5.13 Yeush k8sukkuhhumauununáoash kenaau wanamptamôgish 8wesuonk Wunnaumonuh Gᴏᴅ, onk woh k8wahteomw8 kutahtómw8 micheme pomantamóonk, kah woh k8namptamumw8 8wesuonk Wunnaumonuh Gᴏᴅ.
5.14 Kah nummenuhkannoósuonganun papaume nagum, ne teaguas wehquetumog ut neyaunag wuttenantam8onk, ken8tunkqun.
5.15 Kah wahteauog noh n8tunkqun uttoh wehquetumog, n8wahteomun, nutattumunumumun nish wehquetumauogkutche.
5.16 Howan nauont weematoh usseoh matta nupp8e matcheseonk, noh pish wehquetumwanshau, kah noh pish wuttinnumauoh pomantamóonk wutche nah matta nupp8e matchesenegeh: na nupp8ongane matcheseonk, matta nusseuh ne pish uppeantamwontamun.
5.17 Wame matta sampweusseonk ne matchesonk, kah na matta nupp8e matcheseonk.
5.18 N8wahteomun howan wadchegit Godut, matta matcheseu, qut noh wunnaumoniimuk wutch Godut, nanauwéhheau wuhhogkuh, kah noh machetuk matta ummusinuh.
5.19 Kah n8wahteómun n8chiimun Godut, kah mámusse muttaok appu matcheseonganit.
5.20 Kah n8wahteomun, Wunnaumonuh Gᴏᴅ peyau, kah kittinnumunkqun wohwohtamóonk, woh k8waheonanónut noh wunnamuhkuteyeu8, kah nenawun nutapehtauóun noh wunnamuhkuteyeuut ut wunnaumonat Jesus Christut, yeuoh wunnamuhkut Gᴏᴅ, kah micheme pomantamóonk.
5.21 Mukkiesog chippe nanauweheuk kuhhogkaóog wutch nunneukontunkanit. Amen.