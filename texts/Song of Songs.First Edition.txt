1.1 UKKet8hamom8 ket8hamaongash, ne wuttaihe Solomon.
1.2 Chipwutt8napwutch nashpe wutt8n8e chipwutt8nap8ongash: newutche k8womoausuonk anue wunnegen onk ne wine.
1.3 Newutche weetemungquok k8ne pummeeash, k8wesuonk onatuheyeu8 sussequeae pomee sokenumuk, newaj penompaog womonukquean.
1.4 Wutontuneh, ken8sukaunnumun: ketass8t nukpas8k ut wutchamberumut: kummuskouantamounumun, kah k8weekontamounumun: nutanue mehquontamumun k8womoausuonk onk ne wine, sampwesitcheg k8womonukquog.
1.5 Nen numm8es, qut n8neet (woi Jerusaleme wuttauninneunk) onatuh kedare wekuoash onatuh wutadtnikhegash Solomon.
1.6 Monunneuuhkon, newutche numm8es, newutche nepauz nummamoneungkup: nohkas wunneechanuh nummusquanumuk, nag nanawunnumwahukquog weenomiñeohteuk, qut nehenwonche n8weenominneohteuk matta nanawehteo.
1.7 Usseh (woi ken womonadt nukketeahogkou) uttoh adt natupp8wáheadt, uttoh adt anwohsinwáheadt kuffloksumog puhshequodt: newutche tohwutch woh ogqueneun[k]qusseh, noh pahchadt kenugke uffloksumóuh wetomukqueaneg?
1.8 Matta wahteauau, (woi ken wanekkean kenugke ut mittamwossissehtu) asùhkash wutánnehtuonganóoash floksog, kah natupp[8]ah kuk-kidsumog kishke wekuóont nanaushepsacheg.
1.9 Keánunush, woi n8womóneg, chippan8e horsesut, ut Pharaoh wut-charetsumut.
1.10 Konn8nauash wunnegen, nashpe nequt pomushinne sogguhssohhouunash, kussittippuk, nashpe golde chainsash.
1.11 Kutáyimaúunumun golde sussippoiyeuash, nashpe silvere nepattuhqunkash.
1.12 Ketass8t ash apit wut-tableumut, nus-spiknardum sohweetam8m8 8weetemungquott8m.
1.13 Noh womonog, nuttatuppánum myrrhe weanunit; noh pish wompane sepsin nashaue nohpanoganit.
1.14 Noh womonog, nuttatupánum Camphire nequttuhcheiyeuut, ut Engediée weenominneohteakonehtu.
1.15 Kusseh, k8neet n8womóneg, kusseh, k8neet, k8skuhwhannanauskésukquom.
1.16 Kusseh, k8neet, wamonog, nux, kuttapeneunkqus: wonk kutàppinnean ashkoshqui.
1.17 Beamsash nekinónut cedaruhtugquash, kah nus-sparsumunónash k8wauhtugquash.
2.1 NEn Sharone rose, kah 8nôuhkoiyeue lilie.
2.2 Onatuh lilie ut kenugke asinnekôussehtu, netatuppeyeu8, noh womonog, ut kenugke wuttauneat.
2.3 Onatuh applesuhtug ut kenugke touohkomukque mehtugquash, ne wuttatuppeyeuin n8womonog ut kenugke wunnaumoniinneat: nunnashpe nummatappip mishe tapeneam8onk, ut agwe wutonkauohtomut, kah ummeechummúonk weekon ut [m]anóhkogqut. [  GOOD, BUT WORD SPACING ENOUGH FOR MANÓHKOGQUT--CHECK]
2.4 Nuppas8k winikomukqut, kah bannersum ut waabe nuhhogkat, ne womonittuonk.
2.5 Kogkanunneh nashpe flagonsash, weekontamwaheh nashpe applesash, newutche nummahchináhik womoausuonk.
2.6 Ummunnadchu ne ohteau agwe nuppuhkukqut, kah wuttinóhkou n8wéenuhk[u]nkqun.
2.7 Kummeechumuhkôunumw8 woi kenaau Jerusaleme wuttauneunk, nashpe touohkomukque ahtuhquog kah qunnequáog, wogkouanúhkon asuh t8hkonuhkon noh womonog, n[ô] pajeh wuttenantamunat.
2.8 OOwadtauatonkqussuonk noh womonog, Kusseh, pajeh quequéshau wadchuuhkontu, kah wahwaábshau kussohkôiyeutu.
2.9 Noh womonog ogqueneunkqussu ahtuhqut asuh wowununasut: kusseh, neepau onkoueneutunka[n], wussampu kenogkeneganit, nahtitteau wuhhogkuh papashpe lattessut.
2.10 Noh womonog ket8hkau, kah nuttinuk, neepaush womonog, n8neeteum, kah peyaush.
2.11 Newutche kusseh, popon mahsheaau, sokanon pomsheau.
2.12 Uppeshaunash kuhkenauinneunkquodtash ut ohkeit; utt8chée adt ket8hamáhettit psuksesog peyom8, kah 8wadtauatonkqussuonk turtle n8tunkquot ut nutohkenónat.
2.13 Figsuhtug sonketeou wutashkoshque figsash: kah weenomsippogwosh, weeche ashkánitchée weenominneash, weetemungquotash: omkish, n8womoneg, n8neeteum, kah peyaush.
2.14 Woi n8skuhwannan8m, ken kutap aht8chepishkodtat, ut kemee ayeuonganit, ut stairsut, naumutti kuttinnussuonk, n8tamutti k8wadtauatonkqussuonk: newutche wekon k8wadtauatonkqussuonk, kah kuttinnussuonk wunnegen.
2.15 Nemunnumwaninnean wonkqussissog, wonkqussissemesog neg wosketeunkeg wenomwussippogwosh, newutche n8weenomwussippogwu[n]onash wuskeyeuwenominú8ash.
2.16 N8womonog nuttaiheh kah nen wuttaiheuh: noh tanadtupp8 kenugke lillisehtu.
2.17 No pajeh idchuwompanit, kah onkauohtau wussem8m8, qushkish n8womonog, kah ogqueneunkqusish ahtuhqut, asuh aiyumpáut ut Bethere wadchuuhkontu.
3.1 NUkkonáe, ut nutapinneat, nunnadtinneah neh nukketeahogkou womononcheh: nunnatinneah, qut mat nunnamheóh.
3.2 Yeuyeu nutomohkem, kah nuppapaumusham keitotanat, toumaogquéhtu, kah mishekskemáogkehtu nunnátinneah noh nukketeahogkou womononcheh: nunnátineáwhop, qut matta nunnamheoh.
3.3 Askuhwheteaenúog n[e]g papaumshacheg keitotanat, nag nunnamhikquog, nuttin[ó]og, sun kenaumw8 neh nukketeahogkou womononcheh?
3.4 Ne peasin nuppaumukkauaongan8, qut nunnameh neh nukketeahogkou womononcheh: nukkogkôun, kah matta nutten[á]num[ó]h nohnushash, nô pajeh nuppás8[ó]nat nókas wekit kah wut-chamberumut noh wompequa8p nuhhog.
3.5 Kummeechumuhkôunumw8, woi Jerusaleme, wuttauneunk nashpe ahtuhquog, kah touohkomukque qunnequáog, wogkouheuhkon asuh t8hkenuhkon womonog, nô pajeh wuttenanittamunat.
3.6 Howan yeuoh wutch sohhog touohkomuk, onatuh pukkuttae neepattuhquonkanit, weetemungqheau nashpe myrrhe, kah frankincense, kah nashpe wame 8weetemungquott8m8 anaqushaénúog?
3.7 Monunneash wutappin, ne Solomon wuttaihe, nequtta tahshinchagkussuog menuhkesuenuog 8wéogéhtiñeau, Israelle menuhkesenúog.
3.8 Nag wame kenunnumwog togkodtegash, nehtuhtauog ayeuwuttuonk, nishnoh wosketomp ohtau wuttogkodteg ut wehqu[â]ut, newutche nukkonáe wabesuonk.
3.9 Ketass8t Solomon ayimauau wuhhogkuh Lebanonuhtugque chariot.
3.10 Na wuttit ayimun silvere pogkomuhquonkash, ohkeiyeu ne gold, ne [â]buhquôsik purple, nashaue wunnehteausu nashpe womoausuonk, wutche Jerusaleme wuttauninneunk.
3.11 Sohham8k, woi kenaau Zione wuttaunineunk, kah kuhkinneok ketass8t Solomon, nashpe chetuhquab, ne nashpe ohkasoh chetuhquabinuhk8p, ut 8sentam8e kesukodtumut, kah ut 8weekontam wutteaháe kesukodtumut.
4.1 KUsseh, k8neet, n8womoneg, kusseh, k8neet, k8skuhwhânnannáuskesukquom anóme kummesonkanit: kummeesunk tatuppeyeu8 flocke goatsut, neg nagqussitcheg wutch Gileade wadchuut.
4.2 Keepitteash ogqueneunkquotash flocke shepsut tatuppisôsik, neg ompe kutchessumwutcheg: neg nishnoh pasuk neesweekheau, kah wanne mehcheyeu 8weetshóun.
4.3 Kussissitt8nash ogqueneunkquotash msqui tuttuppinóut, kah kukkutt8wongash tapeneunkquodt: kutohtugquásh ogqueneunkquotash kodchuhki pomgranetsut agwe kummeesunkanit.
4.4 Kussittippuk ogqueneunkquot 8wonkon8sinut David, ne kesteomuk wutch kenauwameongash po[n]amuk, ne ogk8tik nequt muttannongkodtash kenauwameongash, wame menuhkoshkeetompáe wutogquñegann8oash.
4.5 Neesinash kuhpannóganash, ogqueneunkquotash, neesuog eiyompáyemesog neg neesekitcheg, neg adtannádtupwutcheg kenugke lilliesut.
4.6 Noh pajeh idchuwompanit, kah onkauohtaash wusseem8m8ut, pish nuttom myrrhe wadchuúhkontu, kah frankincense kogsohkôagish.
4.7 Mamusse k8neet, n8womóneg, wanne kutchohkesu.
4.8 Weeche peyomeh wutch Lebanon (weetauômog) weeche nen wutch Lebanon; wutadtauompish wutch koduhkóag Amana, wutch koduhkóag Shenir, kah Hermon, wutch qunnón8og 8wónogk8wóout, wutch Leopardse wadchuúhkontu.
4.9 Kenupweshadto nuttah, neetompas, weetauômog, kenupweshadto nuttah nashpe pasuk kuskesuk, kah nashpe pasuk chain ut kussittippukanit.
4.10 Uttôh en wunnegen k8womos8wonk neetompas, weetauômog, uttôh an ánue wunnegen k8womoausuonk onk ne wine, kah ne asumungquok kussassequeáe pummeeash, onk wame spicesash.
4.11 Kussissitt8nash, woi weetauómog, ogque padtippashinash hony combut: hony kah sogkodtunk agwe keenannuut, kah ne ásumungquok kuthogk8ongash ogkummungquot Lebanonut.
4.12 Chippinnúsueu tanohketeaonk noh neetompas, weetauomog, tohkekom kuppuhhausu, ashim sealhausu.
4.13 Nish ne adt tanohketeamukish pomgranatse orchard, wunnummeechummú8, Camphir, weeche Spiknard.
4.14 Spiknard kah Saffron, Calamus, kah Cinamon, weeche wame Frankincense mehtugquash, Myrrhe kah Aloes, weeche wame negonnée spicesash.
4.15 Tohkekommue tanohketeaongash, pomantamwae nippe wuttahhamunk, kah kussitchuwanash wutch Lebanon.
4.16 T8kish woi nannumit, kah ken sowansh peyaush, p8tantam8k nuttanohketeaonk, onk woh nish spicesash neekinash, noh womonog peyonch wuttanohketeaonganit, kah metchitch, 8ne méechum8mash.
5.1 NUppetutteam nuttittanohketeaonganit neetompas, weetauómog, nummahche mauunneam nummyrhum, weeche nut-spicesumash, nummahche meech nut[-]honycombum, nutohpadtam nut-honyum, nummahche wuttattam n8wineum nashpe nussogkodtunkanum: meetsek woi neetompaog, wuttattam8k, nux m8cheke wuttattam8k, woi womonogig.
5.2 Nukkouem, qut nuttah pompagwussu, ne 8wadtauatonkqussuonk womonog, noh chuhchunkquttahhog, n8wau, wôshittánumah, neetompas, wômonog, n8skuhwhananom, mat nunnishketeauseum, newutche nuppuhkukqut numwapu t8p, kah numesuonk nashpe nukkonae neechipog.
5.3 Nutáamàunumup nuthogk8onk uttoh woh nuttin wunohtauun? nukkutshittap nussetash, uttoh wonk woh nuttin nishketeauun?
5.4 Wâmonog petinnum wunnutcheg squontame wônogqut: kah nunnogkus kodtanumuk.
5.5 Nutomohkem n8wôshittanumauonat wâmonog, kah nunnutchegash padtippashin nashpe myrre, kah nuttinwhunnutcheash nashpe weetemungquotte myrre, ut ahanunit lock.
5.6 N8wôshittanumauomp wâmonog, qut wâmonog assaeu, kah amaeu: nukketeahogkou sauunum kôt8hkont: nunnátinneawhop, qut matta nunnámteoh, n8wéhkomau, qut matta namp8hamunk8h.
5.7 Askuhwheteaenúog neg papaumshacheg otanat nag namhikquog, nag nuttogkomukquog, nag n8woskhikquog, nanauunukeg qussukquaneutungash, nutamaunumunkquog nutunkquequohhou
5.8 Kummeechumuhkôununumw8 woi Jerusaleme wuttauninneunk, namehheog womónog, unnok, nen n8chinam womonittuonk.
5.9 Howan womonadt, anue onk onkatog womonit: woi ken anue wanekean ut kenugke mittamwossissehtu? howan womonadt, anué onk onkatog womonit, newaj mishe meechumuhkauseog.
5.10 Womonog wompesu kah musquesu, noh negonneyeu8it ut kenugke piog muttanonganogkussuit.
5.11 Uppuhkuk ogqueneunkquot ne anue wanegik gold ummeesunk sekhassu, ogkumm8i konkontuut.
5.12 Wuskesukquash ogqueneunkquotash wuskuhwhunan wuskesukqut, kishke sepupagwut, kutchissittausu nashpe sogkodtunk, kah wunohtausu.
5.13 Wann8n8ash ogqueneunkquotash, moékinne spicesut, weete[mn]ngquotte uppeshauanash; wussissitt8nash ogqueneunkquotash lilisut, nish padtippashineash weetemungquok myrre.
5.14 Wunnutchegash ogqueneunkquotash golde petchennitchabit, wunnehteaus8ash nashpe Beril: wunnogkus ogqueneunkquot wôhsittae Ivoryut, ogquodtausu Saphirsash.
5.15 Wuhkontash marble neepattungash, ponamunash ut wanegik golde socketsut: wuttinnussuonk ogqueneunkquot Lebanon, ogk8wunnegen Cedarsut.
5.16 Wutt8n[$]anue weekon, nux, mamusse womonau, yeuoh womonog, kah yeuoh neetomp, woi Jerusaleme wuttauneunk.
6.1 UTtoh wutton k8womonegon? woi ken wanekean ut kenugke mittamwoss[...]u, uttoh wuttin quttukquein womonadt? onk woh k8weeche natinneawhununan.
6.2 N8womoneg w8msu en wuttittanohketeaonganit, en chippékine spicesut meetsinneat tanohketeaonganehtu, kah mauunne[ô]nat lilisash.
6.3 Nen wuttauheoh n8wâmòsit, kah womonog nuttaihe, noh metsu ut lilisehtu.
6.4 Ken k8neet woi womonog, onatuh Tirzah, kuttinn8wuneet Jerusalem, kutogqueohqueneunkqus kenauwaméut nashpe bannersash.
6.5 Quinnuppenush kuskesukquash wutch nuhhogkat, newutche nag nussohkunkquog: kummees[u]nk ogqueneunkquot goatse flockut, newaj nogquok Gilead.
6.6 Keepiteash tatuppeyeu8ash sheepse flockut neg kâhkuhquecheg wutch kutchessumwunneat, neg nishnoh neesegheoncheg, kah wanne pasuk mehcheeyeu nag kenugke.
6.7 Ogqueneunkquodtash kodchuhki pomgranatsut kutahtukquosh agwe kummeesunganit.
6.8 Na nequtta tahshinchagkodtog kehche sonksquaog, kah shwosuk tahshinchagkodtog wushkappuog, kah penompaog wanne woh ogkemaog.
6.9 N8skuhwhannan8m, matta nuñishketeauseum, pasuk88: noh wunnukquttegheónuh ohkasoh, n[e]h uppepenam8moh noh neechadt; wuttaunin wunnauoh kah 8nanumoh: kehtissonksquaog kah wuskappuog, kah nag woweenomóuh.
6.10 Howan noh ogque sohwuttauwompit mohtampanit, ogk8wunneetu nanepaushâdtaut, unnuppohkôsum nepauzsaut, k[a]h ogque uhqueneunkqussu kenauwameonk nashpe bannersash.
6.11 N8w8mussip en n8sukquodtaumune tanohketeaonganit, naumunat 8nouhkoie meechummuongash, kah naumunat uttoh en wenomwussippog wunne neken, kah pomgranatsash uttoh en wunnéht8núhquameu8.
6.12 Asq wahteau8on, nukketeahogkou nutogqhik wutchariotsumut Amminadab.
6.13 Qushkish, qushkish, woi Shulamit, qushkish, qushkish, onk woh kummoneauunumun: teag kod naumumw8 ut Shulamit? onatuh neeswe ayeuteae chippan8og.
7.1 UTtoh en wunnegen kusseetash nashpe kummoxinash woi sontim wuttaunoh, kobpechikonne ónoquesuongash, ogqueneunkquodtash nampak8unit, wutanakausuonk wunnutchegash nâtôanakausit.
7.2 Kenwe ogqueneunkquodt puttukquen gobletut, ne matta quenauhikk8mun8g wine, kenogkus ogqueneunkquot nummunkquáe wheatut, wéenuhkomwog lillisash.
7.3 Neesinash kuhpanágunash ogqueneunkquotash wuske neeswe ayompawesit.
7.4 Kussittipuk ogqueneunkquot Ivorie towerut, kuskesukquash ogqueneunkquotash Heshbone namosse nippissepagwut, kishke Bath-rabbimme squontamut: kutchân ogqueneunkquot Lebanone towerut, ne ánuhquashik nogque Damaskus.
7.5 Kuppu[h]kuk ne appehtunkquean ogqueneunkquot Carmelut, kah kummeesu[n]k ne kuppuhkukqut ogqueneunkquot purpleut, ketass8t toqunau ut gallerisut.
7.6 Uttoh kittin wunnegin, kah uttoh kittin papeneunkqussin, woi womonog, wutche weekontam8ongash.
7.7 Yeu kuttinnussuonk ogqueneunkquot palmuhtugqut, kah kuhpanogash ogqueneunkqutash weenominutchéash.
7.8 Nussip, nukkuhkuhquem palmuhtugqut, nuttannúhquem wuttuhqunash: yeuyeu wonk kuhpanógash pish ogqueneunkquotash weenominneútcheash: kah ne ásumunkquok kutchân onatuh applesash.
7.9 Kah konógkok tatuppeyeu8 ne wanegik wine, wutche womonog, ne weekone w8msúm8uk, keht8hkáhtinat, wussissitt8n8óash neg kaecheg.
7.10 Nen nuttaiheoh womausit, kah ukkodtantamóonk unnogquohteau nuhhogkat.
7.11 Peyaush, womonun, sohhamuttuh en ohteuhkonit kouétuh otanamesehtu.
7.12 Nompoáe kuhkuhqueetuh en weenominneohtekontu, naumuttuh weenomwussippog wunne nekinit, wuskee[ ]weenom uttoh nogquodt, kah pomgranatsash sohwhekik: na kuttit unninnumauunun n8womoausuongash.
7.13 Mandraksash weetemunquotash, kah ut n8squontamunónut, ne ohteau wame eiyane wunne meechummuongash, wushkeuash kah nukkon[e]hiash, nish wadchánumauunonish woi womonun.
8.1 NApehnont netatuppe ken neematut, noh n8nuk wopanógash nokas, namehenon ut poquadchit, woh kutchipwutt8napwoh, qut mat pish nag nutjishánumuk8og.
8.2 Woh kussagkompagunash, kah woh kuppas8ash, nokas wekit, noh woh kuhk8tomiit: woh k8tattamwáhush, spice wine, pomgranatse 8weeksippáonk.
8.3 Ummenadcheu agwe nuppuhkukqut, kah wuttinnohkou woh n8wéenunuk.
8.4 Kummeechumuhkôunnumw8, woi Jerusaleme wuttauneunk, matta k8wogkouwéhe[ó]naóont, asuh t8hkenúhteog n8womoneg nô pajeh wuttapeneamunat.
8.5 (Howan yeuoh kóhkuhqueit wutch touohkomuk ompatissin womononcheh?) k8waápinunup ut agwe applesúhtug: na kuttit kokas neechanukqun, na kuttit neechanukqun, noh neekhikquean.
8.6 Ogque poneh sealut ut kuttahhut, ogque sealut ut kuhpitténit: newutche womonittuonk netatuppe menuhki nupp8onganit, m8sitteamwonk uhqueneunkquot onatuh weenohkee, nish mokkussaash, n8tae mokkussaash, nish kôussunagish.
8.7 Monatash nippeash matta woh uhtappadtaómun8h womonittuonk, kah tomogkonash matta woh ukquttúshadtau8uneau: howan maguk wame ne adtahshinneu8ook wek wutche womonittuonk, mat woh uppogkodtittumun.
8.8 Peississe neetompassuun, kah wanneh wohpann[á]gunnu: toh woh kutusseaunsháun keetompassuun, ne kesukok woh weeadtimit? [  ACUTE IN WOHPANNÁGUNNU IN THIRD COPY?]
8.9 Noh pummeneutunkanúit, noh wuhhogkat kuttit ayimumun silvere mishikkomuk: noh squontamuit, noh kukkuppunóun nashpe cedare pass8nogquash.
8.10 Nen qussukqunneutunk, kah nohpannóganash ogqueneunkquotash towersut, neit nen nuttatuppeyeu ut wuskesukqut noh namteunk wunohteáonk.
8.11 Solomon wenominneohtekoneup ut Baal-hamon, namóhkaeiheau weenominneohteuk nanawehteaénúh, nish$noh pasuk, ne noh ut meechummu8uk 8ch paudtauun nequtmattannongane silvere kodchuki.
8.12 N8weenominneohteuk ne wadtihein, ne ohteau anaquabeh, ken (woi Solomon) ohtaóush nequt muttannonganogkodtash, kah nag wadchanukeg nish meechummuongash, neese pasuk88ash.
8.13 Ken wadohkean tanohketeaonganéhtu, neg weetomadcheg n8tamwog k8wadtauatonkqussuonk: n8tamwahe.
8.14 Kenupsaush womonog, kah ogqueneunkqussish eiyompáut kah eiyompaemesut, ut spicese wadchuuhkontu.
