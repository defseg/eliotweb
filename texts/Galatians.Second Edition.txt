1.1 PAUL Apostleumoh {Jesus Christ}, matta wosketompaog, asuh matta nashpe wosketompaog, qut nashpe Jesus Christ, kah God wut8shimau, noh omohkinomp wutch nuppunat.
1.2 Kah wame wemattinneunk neg wétomukqueaneg, en moeuwekomonganehtu ut Galatia.
1.3 Kitteamonteanittuonk appehtunk8k kah wunohteaonk, wutch wut8shinneat God, kah wutch Nullordumun Jesus Christ.
1.4 Noh maguk wuhhogkuh wutche nummatcheseonganunonash, onk woh kuppohquohwhunukqunnanónut yeu wutch matchemuttaohkit, neyaunag wuttenantam8onk God, kah n8shun.
1.5 Neh sohsum8wónonche micheme kah micheme. Amen.
1.6 Nummonchanatam teanuk kutontsapinneau wutche nagum, noh wehkomukqueog en ukkitteamonteanitteaonganit Christ, en wonkatog wunauchem8kaonganit.
1.7 Ne matta onkatoganunn8g, qut nawhutche k8tamehikqunneau, kah kodpanne aninnumunat wunaunchem8kaonk Christ.
1.8 Qut tukônogque nenawun asuh Angel wutch kesukqut, kuhk8tomungqueog onkatuk wunaunchem8kaonk, onk ne kohk8tamauunóg, mamatchetamunach.
1.9 Nean8waop negonne, ne wonk yeuyeu nussin, howan kuhk8tomungqueog, onkatog wunaunchem8kaonk onk ne attumunumog, mamatchetamunach.
1.10 Newutche sun n8wehquetumau wosketompaog, asuh God? asuh sun nunnatinneáham wussikketeahéonat wosketompaog? newutche ash kodwussikketeahog wosketompaog, neit matta nen wuttinneumoh Christ.
1.11 Qut kutaunchem8kaunumw8 neematog, ne wunanchem8kaonk kuhk8tomwehtei, matta 8m8un8 wosketompaut
1.12 Newutche matta n8ch attumunum8un wosketompaut, asuh matta nukkuhk8tomungk8un, qut nashpe 8washadtóonk Jesus Christ.
1.13 Newutche kummahche n8tamumw8 nuttinnayeuongash negonohtagish, ut Jewseh peantam8onganit, n8saume woskehteoh ummoéuwehkomonk God, kah nuppaguadtauun.
1.14 Kan nano nummishteop ut Jewsoh peantam8onganit, ánue onk monaog neg tatuppeyeuweoneg ut nehenwonche nutohket, ánue m8cheke manuhkinneteáon ukkuhk8tomwehteaongash k8shunnónog.
1.15 Qut tapeneog God, noh chabenuk8 wutch n8kas wutôoppumuk8moh, kah wehkomit nashpe ukkitteamonteanitteaonk.
1.16 Wahteauwahuwonat wunnaumonuh ut nuhhogkat, onk woh nukkuhk8tomuhkonat kenugke pann8wohtamwéinnuut, teanuk mat n8weet8wom8 weyaus & wsqueheonk
1.17 Asuh matta nukkuhkuk8 en Jerusalem, en nagoh negonne onk nen Apostleyeuwutcheg, qut nuttomp Arabia, kah nutomponchep en Damaskus.
1.18 Neit mahche nishwekodtum8k, nukuhkukquep en Jerusalem, nauonat Peter kah n8wetapemop nabo napanna tahsikqunne.
1.19 Qut onkatogig Apostlesog matta nauóog, webe James LORD wematoh.
1.20 Yeuyeu nish wásukuhhumaúunógish, kusseh, anaquabit God matta nuppann8wóh.
1.21 Ompetak nuppeyomp wutohtuongash Syria kah Cilicia.
1.22 Kah nen matta n8wahetteóh ut muskesukqut ut moeuwehkomonganehtu Judea, neg apitcheg Christut.
1.23 Qut nag webe n8tamwog, noh waskhikqueôgkup negon…e, eyeu kuhk8tomwehteau wunnamptamóonk ne paguatunkup negonáe.
1.24 Kah nag sohsum8aunóog Goduh ut nuhhogkat.
2.1 Neit mahche nabo yauwekodtum8g, wonk nutogquodchuop en Jerusalem, weeche Barnabas kah nunnemunomp Titus wonk weeche nen.
2.2 Kah nutogquodchuop nashpe wahshadtóonk, kah nuttinaunchem8kauonáoh wunnaunchem8kaonk ne kohk8tomwéhteaop kenugke Gentilsut, qut kemeu, en nagoh mashanumukqussitcheg, ishkont woh toh ut woh nukquogquem, asuh mahche quogqueás tahn8che.
2.3 Qut matta Titus, noh wetomit, Greeksuit, chekéeu quoshqusau:
2.4 Kah ne newutche pann8wae wemattinneunk pehcheu petukónon, nag petutteapanneg kemeu kemuhkommohettit nutchippinninnuonganun, ne ahtauog ut Christ Jesus ut, woh kuppas8qunnanonut kenepissinneat.
2.5 Noh matta agwappehtauôógkut pasukhower, ne wunnamuhkuteyeu8 wunaunchem8kaonk woh k8wetómukqunnan.
2.6 Qut neg naeihtogig mishanumukqussin (howaneg neg noweeta, God matta tapeneauóou howae wosketompuh) newutche nag moshompamukqussitcheg, weogquttumog, wanne nukk8tenunkóog teag.
2.7 Qut pannein, namohettit 8naunchem8kaongan8 matta quoshqusausegig nutahtuhshittean, neyane 8naunchem8kaongan8 quoshqusausitcheg ut Peterut.
2.8 (Nowutche noh manuhkanakauseup ut Peterut Apostleuhkonónat wutch quoshqusausitcheg, noh nan missugken ut nuhhogkat nogque en Gentilsut)
2.9 Kah James, Cephas, kah John, naeihtogig nepatunkquonkanúin, wahteauhettit kitteamonteanitttuonk ne anummiimuk, nag nuttinnumungquog kah Barnabas wúttinohkôunn8 weetanakaus8tinneat, nuppeyaônnanónut pann8wohtogig, kah nag quoshqusaus[i]tcheg.
2.10 Webe kodtantamwog nummequónumónanónut matchekuog, ne wonk kodussee.
2.11 Qut Peter paont Antioch, nutayeuuhkóne nepauwehtau ut anaquabit, newutche woh wutchimau.
2.12 Newutche asquam nawhutch paáhetteg wutch James ut, wehpumop Gentilsoh, qut nag paáhettit, amáei, kah chippeu, nah quoshunt quoshqusausinitcheh.
2.13 Kah onkatoganeg Jewsog 8weeche eiantukeiyeúmukquoh, kah wonk Barnabas amáunuh nashpe wuteiantukeiyeuonk.
2.14 Qut naumon matta sampwe pomushau8og, neyáunag wunaunchem8kae wunnamuhkuteyeu8onk, nuttin Peter ut anaquabhettit wame, Ken Jew pomantamun neyane pomantamwuhettit Gentilsog, kah matta neyane Jewsog, tohwutch chetimadt Gentilsog unnuppomantamunat neyane Jewsut?
2.15 Nenawun Jewsuweágish neyane neekeog, kah matta matcheseaenuog wutch Gentilsut.
2.16 Wahteauog wosketomp matta sampweogquanumau nashpe naumatué wutanakausuongash, qut nashpe wunnamptam8onk Jesus Christut: nenawun wonk n8namptamumun en Jesus Christ, onk woh nussampweogquanumitteamun nashpe wunnamptamóonk Christ, kah matta nashpe unnaumatue anakausuongash, newutche nashpe naumatue wutanakausuongash, wanne weyaus pish sampweogquanumau.
2.17 Qut natinneahhamog sampweogquanittuonk nashpe Christ, nenawun wonk namehhetteaog matchesecheg: sun Christ newutche wuttinneumoh matcheseonk? nóohtaj.
2.18 Newutche wonk ayimon ne mahche paguodtau, nummatcheseaenueh nuhhog.
2.19 Newutche nen nashpe naumatuonk nunnup ut naumatuonganit, onk woh nuppomantam ut Godut.
2.20 Nuppummetunkuppinont weeche Christ, qut nukketeam: ohnch matta nen, qut Christ pomantam ut nuhhogkat, kah ne pomantamóonk yeuyeu pámontamon ut weyausut, nuppomantam nashpe wunnamptamóonk Wunnaumonuh God, noh womausit, kah maguk wuhhogkuh wutch nen.
2.21 Matta nuppanshatóou ukkitteamonteanitteaonk God, newutche sampweogquoantumôonk nashpe peyont naumatuonk, neit Christ tahn8che nupp8i.
3.1 Woi mattammagwe Galathians, howan kuppauwanunukkumw8 onk matta woh ken8swehtam8mw8 wunnamuhkuteyeu8g, ut anaquabéog kuskesukk8óont Jesus Christ wahteauwáhuwon, pametunkuppunadt ut kenugke kenaau?
3.2 Yeu webe kukkodnetomphenneau, sun kutattumunnomwôus nashauanit, nashpe naumatue kutanakausuongash, asuh nashpe n8tamóe wunnamptamóonk?
3.3 Sun ne kittin muttammag8unneau? n8che wunnashauanitt8meóg, sun yeuyeu kuppahkhetteamw8 nashpe weyausut?
3.4 Sun ne keteasheu chequnnehtamunneau tahn8che? tohneit ash ta(h)n8cheyeu8k.
3.5 Newutche noh anumungqueog nashauanitto, kah monchanatam8ongash asit ut kenugke kenaau, sun wutussen nashpe naumatue anakausuongash, asuh nashpe n8tamóe wunnamptamoonk.
3.6 Neyane Abraham wunnamptauop Goduh, kah wutch ogquanumon sampweusseonganit.
3.7 Newutche wahteau8k, nag wanamptogig, neh wunnechanoh Abraham,
3.8 Kah wussukwhonk negonne nag God woh sampweogquanumau pann8wohtamweenúh nashpe wunnamptam8onk, negonne kohk8tomwehteamuk wunaunchem8kaonk ut Abraham, anont, Ut kuhhogkat pish wame wutohtimóneash wunanatamunash.
3.9 Nemehkuh nag wanamptogig, nag wunnanumóog weeche wunnamptamwe Abraham
3.10 Newutche neg ne aniitcheg nashpe unnaumatue anakausuongash, nag agwe matchenittuonganit, newutche wussukwhôsu, Mamatchenunaj nishnoh pasuk, matta noh nagwutteanum8g nish wame wasukwhôsikish ut naumatuonganit, nish ussenat.
3.11 Qut wahikquodt wánne howan sampweogquanumóun nashpe naumatuonk anaquabit God, newutche sampweogquanumutcheg pish nashpe pomantamwog wunnamptam8onk.
3.12 Kah naumatuonk matta ut wunnamptam8onganit, qut wosketomp nish usseit pish wunnashpe pomantamunash.
3.13 Christ kuppohquohwhunukqun wutch ummatánummuaonganit naumatuonk, noh matanittuwahik8wanshikqueog, neyansukwhosik, nish noh pasuk matanumau noh wóoshau ut mehtugqut.
3.14 Ne wunnanitteáonk Abraham, woh wunuhkukkongquneau Gentilsog nashpe Jesus Christ, onk woh nutattumunomun quoshódtue nashauanit nashpe wunnamptamóonk.
3.15 Neematog, nutogk8wam wosketompaut, tukônogque webe 8n8waonk wosketomp, ohnch menéhketeamuk, matta howan uppohqunnum8un, asuh ukk8tnehteauun.
3.16 Yeuyeu, quoshodtuongash ayimauau Abraham kah 8skannemuneoh, matta n8wau, 8skannemunneog, onatuh monáhettit, qut onatuh pasuk, kah en k8skannemunit, noh Christ.
3.17 Kah yeu nussim, 8n8waonk God ut Christut, ne manuhkehteomukup negonnáe: naumatuonk mahche yauut pasuk8e kodtum8k kah shwinchag paaum8uk, matta woh toh hen tuppeheau, onk woh quoshaumuwaonk matteagwehteauôuun.
3.18 Newutche ahtóonk ohtag nashpe naumatuonganit, neit matta nashpe quoshodtuonganinno: qut God aninnumauau Abrahamoh nashpe quoshodtuonk.
3.19 To(h)ko waj neit naumatuonganu8k? ponumup wutch matcheseongash, noh pajeh peyaumowut wuskannem, noh ayimauutup quoshodtuonk: kah kukquttumunap nashpe angels ut wunnutcheganit wunnohtea(h)uwaénin.
3.20 Yeuyeu wunnohteahuwaénin matta pasuk8 wunnohteauheaoou, qut God pasuk88
3.21 Sun naumatuonk neit pannein ukquoshaumuwaongash God? noohtaj! newutche naumatuonk aninnumonteaogkus, noh woh muguk pomantamóonk, wunnamu(h)kut sampweogquanittuonk n'nagkus nashpe naumatuonk.
3.22 Qut wussukwhonk upponumun wame ágwe matcheseonganit, ne quoshodtuonk nashpe wunnamptam8onk Jesus Christ woh aninnumauóneau neg wanamptogig.
3.23 Qut ash papeyunkup wunnamptam8onk, nanauwehhetteamun agwe ut naumatuonganit, kuppuhôsin wutch wunnamptam8onk, ne woh ompetak wahteauwáhuwomuk.
3.24 Newajeh naumatuonk, no mo n8sch8l8wae sontimomun kuppas8qunnanonut Christut, onk woh nussampweogquanumitteamun nashpe wunnamptamoonk.
3.25 Qut mahche peyaum8uk wunnamptam8onk, matta wonk nutagwéhtauómun Sch8l8wae sontim.
3.26 Newutche kenaau wunneechanoh God nashpe wunnamptam8onk ut Christ Jesus.
3.27 Newutche ne adtahs8weóg kenaau kodsumweógish ut Christut, kutogkumw8 Christ.
3.28 Na matta Jewunn8 asuh Greekunn8, na matta tohtogkuppissuénuunn8, asuh chippinnúunn8, na matta wosketomp kah mittamwossis, newutche wame kuppasuk88mw8 ut Christ Jesus.
3.29 Kah wutchaiyog Christut, neit kenaau Abraham 8skannemunneoh, kah nompinukeg neyáunag quoshodtuonk.
4.1 Nano nussim, noh nompinont (m)ogkiésuit matta pen8unnum8 wutch wuttinneumunneat tukônogque piahquttuk wame.
4.2 Qut agwappu kuhk8tomwehteaenuut, kah nanánuwaénuut, noh pajeh utt8cheyeu8k 8shoh unn8wunit.
4.3 Neyane nenawun, mogkiésúeog, nutagwappemunónup muttaohkéeu waj kutchehteomukish.
4.4 Qut pákodche utt8cheyeu8uk, God ann8nau Wunnaumonuh, wajhet mittamwossissit, tannehheau agwe naumatuonganit.
4.5 Pohquohwhunnónat neg agwe naumatuonganit, onk woh nutattumunumumun wunnaumonahkonittúonk.
4.6 Kah newutche kenaau wunnaumoniinneunk, God an8nau wunnashauanitt8moh Wunnaumonuh en kuttahh8wóut, wehquetumunat Abba N8sh.
4.7 Newutche ken matta wonk wuttinneumein, qut wunnaumoniin; kah toh neit ken wunnaumoniimuk, neit ken wunnompinnumwaéneumoh God nashpe Christ.
4.8 Qut matta waheáuog God, neit k8wowussumomw8 neg ániitcheg matta woh manitt8mégig.
4.9 Qut yeuyeu mahche wahheóg God asuh ayn God wahukqueóg, tohwaj omponchéog wonk en n8chumwesue kah wensháe waj kutchehteómukish, uttoh adt kodtantamóg wonk kuhkenepsinneaóont.
4.10 Kukkehkinneásimw8 kesukodtash, kah nepáuzsaog, kah aquompiyeuash, kah kodtumm8ash.
4.11 K8wabesuonninnumw8, ishkont tahn8che kupponamaúonumw8 nutanakausuonk.
4.12 Nematog, k8wehquetumonumw8, unniyegk neyanie, newutche nen neyane kenaau, matta kummatchenehenúmw8.
4.13 K8wahteomw8 nashpe n8chumwesue weyaus, kukkuhk8tomauonumw8 wunaunchem8káonk, negonáeu.
4.14 Kah nukqutchhitteáonk ne ohtag neyausut, matta ummishananumuh, asuh pogkenuh, qut kutattumunimw8 neyane wut-Angelsumoh God, neyane Christ Jesus.
4.15 Neit uttiyeu wunnanittuonk weogquttumóg? newutche k8wauwounumw8, woh nnagkus, woh kukkadtinnimonteamw8 nehenwonche kuskesukquash, kah nuttinnumonteanash.
4.16 Sun nen kummatwom8, newutche k8nomwahunnumw8?
4.17 Menuhke k8womúnukquog, qut matta wunneu, nux, kodsohh8kunkqueagig, nag k8womononaóont.
4.18 Qut ne wunnegen menuhke weogquoantamunat en ne wanegik, kah matta webe wetomunog.
4.19 Nummukkiésumog neg kodnekheogeg wonk, noh pajeh Christ kakeneunungqussit en kuhhogkaóut.
4.20 Nukkodtantam k8wetomununnaóont eyeu, kah nukquinuppinnumunat nuttinnont8waonk, newutche kutchanánumunumw8.
4.21 Ussegk, kodtantamógish agwe naumatuonganit, sun mat ken8tam8mw8 aumatuonk?
4.22 Newutche wussukwhôsu, Abraham neesinnaumoniyau, apsuk nashpe missinóe mittamwossissoh, onkatog nashpe chippinnue mittamwossissoh.
4.23 Qut noh wadchekit missinnóe mittamwossissit, weyausúe netu, qut noh wutch chippinnue mittamwossissit, nashpe quoshoadtuonk.
4.24 Nish agqueneunkquokish, newutche yeush nesinash wunn8waongash pasuk wutch wadchuut Sinai, noh neechadt kenepsuonganit, noh Agar.
4.25 Newutche yeu Agar, wadchu Sinai ut Arabia, kah piuhsukohtag Jerusalem, yeuyeu ne ohtag, kah ohteau kenepsinneat weeche ummukkiyeumoh.
4.26 Qut Jerusalem ne ongkouohtag, ne chippohteau, ne wad8kaséog wame.
4.27 Newutche wussukwhósu, Weekontash ken mahcheyan matta waneechanéyan, pohquáish kah maush ken matta neechaan, newutche noh nonsiit m8cheke nechenau onk noh wassukkiit.
4.28 Onk nenawun neematog, neyane Isaak quoshoadtue neechanog.
4.29 Qut neyane naut, noh weyausue neekit, woskeheau neh nashauanittoe nekinitche, neyane yeuyeu.
4.30 Qut toh n8wau wussukwhonk? Pogkes kenepsue mittamwossis, kah wunnaumonuh, newutche wunnaumonuh kenepsue mittamwossis matta pish nompinauou wunnaumonuh chidpinnúe mittamwossis.
4.31 Neit nematog, matta nenawun wunneechanoh kenepsue mittamwossis, qut chipp[i]unnueu.
5.1 Newutche menehtekompó8k ut chippinnuunneat uttó adt Christ chippinnuwahikqueog, kah ahque wonk puhtahham8g nashpe missinnáe yoak,
5.2 Kusseh nen Paul kuttinnonnumw8, quoshqusauseóg, Christ matta toh kittinne wunnenéhik8.
5.3 Newutche wonk n8wauwon en nishnoh wosketomp noh quoshqusausit, noh unnontukquohwhon ussenat wame naumatuonk.
5.4 Christ wanne toh kittinne wunnenéhik8, howan kenaau sampweogquanumit nashpe naumatuonk: kenukkodtumw8 kitteamonteanittuonk.
5.5 Newutche nenawun nashpe nashauan?t, nuppahtómun ann8ósue sampweogquanittuonk nashpe wunnamptam8onk.
5.6 Nashpe ut Jesus Christut quoshqusausuonk matta wunenéhu(o)mun8, asuh matta quoshqusauseonk, qut wunnamptom8onk ne anakausúm8uk nashpe womoausuonk.
5.7 K8nequogquemwop howan k8tammehikumw8, matta woh k8noswéhtam8unnaoónt wanummuhkuteyeúuk.
5.8 Yeun upweshassowaonk matta 8m8un8 noh wehkomukqueog.
5.9 Ogguhsemese seog ayim88 wame seanit
5.10 Kuppabuhtanumunumw8 nashpe Lord, pish matta kuppenowe unnantam8unaóont, qut noh wadtamehikqueog, pish ukkinnumun nehenwonche wussumáonk, howan aniit.
5.11 Kah nen nematog, ashpumme kuhk8tomehteaon quoshqusausuonk, tohwutch ashpumme chequnehtam woskehuwáonk? neit togkussittassunog pummetunkuppunnaonk matta wonk nano.
5.12 Napehnont nag tummetahwhut wadtamehikqueógig.
5.13 Newutche nematog kummahche wehkomitteamw8 en chippinnuunneat; webe ahque auwohteagk chippinnu8onk wunuhkomunat weyaus, qut nashpe womonittuonk wuttinneumuhkôadtegk nishnoh pasuk.
5.14 Newutche wame naumatuonk pakodche n nih ut pasuk kutt8wonganit, yeu Unn8womous ketatteamung neyan8womónat kuhhog.
5.15 Qut sogkepwutteôg kah mahchipwutteóg, ahqueteau8k ishkont kummahtshanittimw8.
5.16 Neit nussim pomushagk ut Nashauanitt8it, kah ahque pakodche ussek ukkodtantam8ongash weyaus.
5.17 Newutche weyaus kodnushau Nashauanitto, kah nashauanit kodnushau weyausoh, kah yeug penuán?ttuog, newaj matta woh usseog nish anantamógish.
5.18 Qut nashpe sagkompaganitteaog nashauanit, matta kutagwappúmw8 naumatuonk
5.19 Onk wutanakausuongash weyaus wahteauwahwonash, yeush, mamussuonk, nanwun8sdquauonk, nishkeneunkqussuonk, nanwanyeum8onk.
5.20 Nunneukontunkane waussummuwaonk pauwauonk, sekeneaadtuonk, penuanittuonk, ishkauanittuongash, musquanittuonk, mekonittuonk, wogkouunnum8ongash, pann8wáe kuhk8tomwehteaongash.
5.21 Ishkauanittuongash, nushehteaongash, kogkeussippam8onk, kogkeeusseongash, kah nish ne aunagish nish negonne ánunnógish, neyane mahche anunnógkup, neg nish asecheg matta pish ahtô8og wutass8tam8onk God.
5.22 Qut ummeechummuonk Nashauanit, womonittuonk, wekontamóonk, wunohteaonk sepepahtóonk, nanauwussuonk, wunnetowonk, wunnamptam8onk.
5.23 Manunnissuonk, qussuhhoonk, yeug unnaumatuonk matta weoggéheuh.
5.24 Kah neg wadchiitcheg Christ mahche pummetunkapunóog weyaus, weeche wogkouitteahae musquantam8ongash kah matchekodtantam8ongash.
5.25 Pomantamóg ut Nashauanitt8ut, pomushadtuh wonk ut nashauanitt8ut.
5.26 Ahque kodtantamuttuh tahn8che sohsumóonk mohm8sqhetteóg, ishkauanitteóg
6.1 Neematog, howan mattanukquit matcheseonk, kenaau wanashauanitt8meogish, noh sampshan8k nashpe manunnissue nashauonk, natwonumadt kuhhog, ishkont ken wonk kukqutchhit.
6.2 Nayeutammóadtegk k8wéannunn8ash, kah nemehkuh pakodche ussek wuttinnaumatuonk Christ.
6.3 Newutche howan unnantog nen nummissugken, mat tohhen tuppeyeuwegk, noh as8kekomau wuhhogkuh.
6.4 Qut nishnoh howan qutchehteaitch nehenwonche wutanakausuonk, neit pish wekontam8wonau wuhhogkuh nussu, kah matta nashpe onkatuk.
6.5 Newutch nishnoh pasuk pish nayeutam 8weanun.
6.6 Noh kohk8tomauit wuttinn8waonk aninnumauonch neh kohk8tomunkqutcheh, ut wame wanegigish.
6.7 Ahque as8kekomittegk, God matta as8kodteam8, newutche howan uttoh ahketeadt, ne wonk pish ukkepenumun.
6.8 Newutche noh ahketeadt ut weyausut, nashpe weyaus pish kepenum aninnowonk: qut noh ahketeadt ut nashauanitt8ut nashpe nashauanitt8ut pish kepenum micheme pomantamoónk.
6.9 Kah ahque sauunnumuttuh wunnesenát newutche ne adt8cheyeu8g pish kuhkepenumumun matta sauunnumóog.
6.10 Newutche wunuhkomog wunnenéheontuh wame, nahnáunneu peh nnag, wunnamptamóe neadtahshinnéhettit.
6.11 Kenaumw8 uttoh nukque missi wussukwhonk ne wohsukuhhumauunóg nashpe nehenwonche nunnutcheg.
6.12 Wame nag kodtantogig wunnenógqussin ut weyausut, nag kutchetimuk8óog quoshqusausinneat, webe ishkont chequnehtamwog woskehuwaonk, wutche pummetunkapunáonk Christ.
6.13 Newutche nag quoshqusausitcheg matta nanauwehheo8og naumatuonguh, qut kukkodtantinuk8og quoshqusausin, onkwoh nag waeenoaog ut keyausut.
6.14 Qut God quttittej n8wowenoônat, qut webe ut uppummetunkapunnaonganit nul-Lordumun Jesus Christ, nagum nashpe muttaohke pummetonkapunun ut nuhhogkat, kah nen ut muttaohket.
6.15 Newutche ut Christ Jesusut quoshqusausuonk wanne tohhen wunnenehuwomun8, asuh matta quoshqusauséonk, qut wuske oáas.
6.16 Kah ne adttahshe pomushahettit neyane yeu quttuhwheganit, wunnohteahettich, kah monaneteaonk ohtauhettich, kah wonk wame wut-Israelumoh God.
6.17 Yeu wutche onk yaen howan wuttamhehkitch, newutche ohtaash nuhhogkat ukkuhkinneasuongash LORD Jesus.
6.18 Nematog, ukkitteamonteanitteaonk nul-Lordumun Jesus Christ weetomonch kenashauongan8. Amen.
Epilogue
