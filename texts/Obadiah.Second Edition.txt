1.1 UMmonomansuonk Obadiah: yeu wuttittamun Lᴏʀᴅ Jehovah papaume Edom; nunn8tamumun néhtunkquodt wutche Jehovahut, kah ann8naenin ann8non ut kenugke penuwohteáut: omohkek, ayeuhkonittue omohkehtauontuh ayeuwuttinneat.
1.2 Kusseh, kuppéehesh ut kenugke penuwohteaut: kummishe jishanumukqus.
1.3 ¶ Kuppehtuanumweteaháonk kuppuhch8unuk: ken ayean pahsipskodtut, ken quanunkquaéan, noh ann8wadt ut wuttahhut, howan woh n8womhúunuk en ohkeit?
1.4 Tohkónogque kutogque waápenonat kuhhog wompesikukquaut, kah tohkó[n]ogque kutahtauon anogqsut, na k8ch n8kinunun, wussin Jehovah.
1.5 Tohneit kumm8towaenuog peyaónukquêan, nukkonae komm8towaenuog (uttoh kuttin tummetahwhuttean) sunnummatta komm8t8og nó pajeh wâmunéhettit? wenominneash mauuneacheg peyógquean, sunnummatta woh uskqunnumóog mámukupashquamukish.
1.6 Uttoh [i]n wutt[a]iheash Esau namehteauónun[a]h? uttoh in ukkemeyeumash natinne hôsuash?
1.7 Wame wosketompaog weetuómukqueaneg, neg kuppas8kquog wehque sussippoiyeuut: n[e]g weeche wunohteómukqueáneg, k8nobe[u]konukquog, kah kussohkunkquog: neg meechikeg kuppetukqununk kutagwohtunkquog n8chumwehteaonk: matta wohwohtam8onganun8 ut wuhhogkuh.
1.8 Sunnummatta woh ne kesukok, wussin Jehovah, pagwanóou Edome waantamwoh, kah Esaue wadchue wohwoht[a]mwénuh?
1.9 Kah kummenuhkesuenúmog, woi Teman, pish chepshaog, onk woh nishnoh ut Esaue wadchuut, tummetahwhau nashpe pagwanittuonk.
1.10 ¶ Wutche kutchekéyeú unnéheaonk ayeuhkonittue kemat Jakob, akodchuonk pish kenuhkuhkunk, kah pish kuttummetahwhit micheme.
1.11 Ne kesukok neepauéan ogkomut, ne kesukok penuwohteaog masin[ô]hkounômuk wutayeuwehteomoh, kah penuwohteaog petutteauh 8squontamut, kah adtanohtôadtehettit Jerusalem, ken kutogqueyeu pasuk nag.
1.12 Qut woh matta kummonunneauoh ukkesukodtum kemat, ne kesukok penuwohteait, kah matta woh k8weekontam8moh wunnaumonuh Judah, ut pagwanue ukkesukodtum8óut: kah matta woh pehtuánumwe keket8koh, ut 8tamehpunâe kesukodtumut.
1.13 Matta woh kuppetutteoh 8squontam8óut nummissinninnúmog, ut wutamehpanáe kesukodtum8óut: nux, matta woh kummónunneaumoh wutonkapunnaongan8, ut 8tamehpunáe kesukodtum8óut, matta woh kummissinnam8 ummaumachiyeumash, ut 8taméhpunae kesukodtum8out.
1.14 Kah mat woh keneepoou pummeeche mayut, tummehtahwhonat yeug pohquohhogig, kah matta woh kummag8 neg asqshoncheg ut 8tamehpunáe kesukodtum8óut.
1.15 Newutche ukkesukodtum Jehovah pas8sukauau wame penuwohteuh? neaséan ne pish kittinhettean: kutonkquatunk pish quinnuppem8 ut nehenwonche kuppuhkukqut.
1.16 Newutche neane wuttattamógkup ut n8neetupanatamwe wadchumut, ne ne wame penuwohteaog pish nagwutteae wuttattamuneau: nux, pish wuttattamwog, kah pish ukqusseashquinneau, kah nag pish onatuhyeu8og matta áappúmuk.
1.17 ¶ Qut ut wadchuut Zion, pish pohquohwhunnittuonganú8, kah na pish ohteau waneetupanatamweyeu8g, kah wek Jakob pish ohtoog wutohtoongan8,
1.18 Kah wek Jakob pish n8tóou, kah wek Joseph n8n8uneau, kah wek Esau sekqukkepenunk, kah nag wunnashqussumunâoash, kah ummahchikkussumunáoash, kah matta pish howan, ushqushóun ut wekit Esau, newutche Jehovah wussin.
1.19 Kah neg apitcheg sowaniyeu pish ohtoog Esau wadchu, kah neg mukoshquttaut, Philistiansog: kah nág pish ohtoog Ephraimme ohteuhkonash, kah Samarie ohteuhkonash, kah Benjamin pish ohtau Gilead.
1.20 Kah ummissinnoongan8 yeu Israelle kenauwameonk, pish wutohtonkanu Canaanitsog, wehque Zarephath, kah ummissinoóonk Jerusalem ne ohtag Sepharad, pish ohtoog sowanie keitotanah.
1.21 Kah wadchanuaenuog pish nuhkuhkomwog wadchuut zion, wussittumunat 8wadchúm Esau; kah ass8tamoonk pish wuttaihe Jehovah.
