1.1 UTtoh en keitohtan móhchi, ne nomwabhetteup misinninnúog? uttoh wuttin sekousquain, noh masugkenukup ut kenugke wutohtimóneat, noh sonksqua8p ut kenugke wutohtimoneash, uttoh wuttin ompweteaénin?
1.2 Muttáuhpòsu nukkonáeu, kah wussippegwash ut wann8nauut: ut kenugke wame 8womonéguh, matta howane taphikk8; wame weetompuh wunass8mukquoh, nag wutayeuuhkonouh.
1.3 Judah missinóou, newutche onkapunaonk, kah wutche mishe wuttinneumuhkausquonk: ayeu kenugke penuwohteaut, matta namehteau anwôsinóonk: wame wánaumatéhtóhikqutcheh nag ummattanóuh nonohkonchiyeuut.
1.4 Zione mayaash maumuttam8m8ash, newutche matta howan peyóou wunneetupanatamwe mishadtupp8onganit: wame 8squontamash touushinneash: wussephausuéneumoh mishanóm8oh, uppeenompomuh onkapunnanónieuh, kah noh ayeu weesokkininat.
1.5 Ayeukqutche missugkenwoh, ummatwomoh wunáyeuoh: newutche Jehovah wutonkapunánonuh: newutche mataanukish ummatcheseongash, wunneechanoh missinnó8oh ut anaquabenit ummatwomuh.
1.6 Kah wame 8weetuwongan Zione wuttaunin amaémoi: wussontimomoh tatuppeyeu8oh ahtuhqut neg matta namteogig tannadtuppoonk, kah moncheog matta menuhkesuonk nashpu, wutch anaquabit n8swuttahouwaénin.
1.7 Jerusalem ut wutonkquanumoe kah [iu]hkontanumoe kesukodtumut, noh mehquontamup, wame wanegukish nish ohtunkupash noadt, ummissinninneumoh pamoshónit ut wunnutcheganit matwau, kah matta howan wutannumauoh, ayeuuhkononcheg wunnauouh, kah áhanehtamwog wus-Sabathomash.
1.8 Jerusalem mishe matchesu, newaj ont[à]shit: wame neg quahtiánumoncheg wutjishánumouh, newutche wunnaumauóuh upposkissuonk: nux, noh mishanóm8, kah qushkeu.
1.9 Wunnishkeneunkqussuonk ohteau wussisuppóhogk8unit, matta mehquontam8 ummaumachishhiyeum, newaj monchanatamwe womusseup, wame wuttáphuaenumu: woi Lord, naish n8tamehpunáonk, newutche matwau misheheau wuhhogkuh.
1.10 Ayeuhteaenin sepagenum wunnutchegash ut wame 8nadchuseumut: newutche naumup penuwohteaog petutteópoh wus-Sanctuaryumut, neg ann8teamweóhpanneg matta pish neg petutteau8og ut kummukkinneonganit.
1.11 Wame ummissinninnúmoh mishanám8oh, natinnehamwog petukqunnunk, nag mag8og 8nadchaseumooash wutche meetsuonk pomantamunaóont: naish, woi Lord, kah natwontash: newutche nunnishkeneunkqus.
1.12 Sun matta kittinhikk8uneau, kenaau wame paumwusháúgish? kuhkinneam8k kah naum8k, ne teagwe onkquanum8onk yeáneneunkquok nu[t]onkquanum8onganit, ne anhimuk, ne nashpe Lord onkquanumwehit, ummishe musquantam8e kesukodtut.
1.13 Wutch wohqut ann8tam n8teau en nuskonit, kah nish wussohkunkquneau: noh sepagenau, hashabpoh wutche nusseetash: nukqushkinuk, nuttauushinnuwáh, kah nussauunuk qu[n]nikesuk.
1.14 Nuppanneusseae yoakum assépsu nashpe wunnutcheg: pemsqunausuog, kah nuhkuhkomwog nussittipuk, noh penushahto ummenuhkesuonk, Lord nupponuk nag wunnutchegan8out, neg matta woh omohkéhtauóogig.
1.15 Lord tahtashkuhkauau ut agwe wusseetut wame ummenuhkesuéneumoh ut nunnashómut: noh wehkomau ayeuuhkausit miyaéonk, wussinukkutchahwhonat n8skenneumoh, Lord tahtashkuhkauau penompoh wuttaunoh Judah, onatuh ut wine-presse.
1.16 Yeush n8che$mauunash, nuskesuk, nuskesuk pu[m]up[ó]hsheau nippe, newutche taphuwaen, noh woh aninnumauont nukketeahogkôunoh, nunnô8sukunk: nunneechanog touappuog, newutche matwau sohkausu.
1.17 Zion sepagenum wunnutchegash, kah matta howan wuttápheuh: Lord ann8teamwop papaume Jakob, onk woh neh ay8kqutcheh weenuhkunk: Jerusalem tatuppeyeu8 quashinausit mittamwossis, ut kenugke nagoh.
1.18 Lord sampweussu newutche nutchéketam wutann8team8onk: n8tam8k k8wehquetumaunumw8, wame missinninnúog, kah naum8k nutunkquanumoonk: nuppenompomog kah n8skeneumog missino8g.
1.19 N8wehkom wamonogig qut nag nutass8kekomukquog: nussephausueneumogkah nut-Eldersumog nupwog ut keitotanat, natinnehamwéhettit meetsuonk uppomantamunaóont.
1.20 Naish, woi Jehovah, newutche n8taméhpunóm8, nuttah qunnuppem8 ut nuttinnômiyeumut, newutche nutunkquanumwe chéketam: poquadtchit togkodteg nummukk8kinuk, neekit onatuh nupp8onk.
1.21 Nag n8tamwog nummishan[o]m, matta howan nuttaphik8: wame nummatwomog n8tamwog n8taméhpunaonk, muskouantamwog kummahche ussenat: pish kuppaudtoh ne kesukok ne wehquetuma[n], kah nag pish nuttinunkquog.
1.22 Wame ummatcheseongan8 peyaum8utch anaquabean, kah nag unneh ne ánhiop newutche wame nummatcheseongash: newutche nummishanóm8ongash monatash, kah nuttah sauunum8m8.
2.1 UTtoh en Lord puttogwhom wuttaunoh Zion nashpe mahtokqs, ut ummusquantam8onganit, kah n8ko[n]teau wutch kesukqut en ohkeit 8neetuonk Israel, kah matta mehquontam8 ukquena[n]n[é]htuonk, ne kesukok musquantog?
2.2 Lord misheask8 wame wutáyeuongash Jakob, kah matta ukkitteamontam8un: noh kepuhteau, ut ummusquantam8onganit, 8wonkon8sinash wuttaunoh Judah: ukkepuhkonash en ohkeit: nishketeau ass8tamoonk kah wussontimomoh.
2.3 Mahshe musquantog tummehtahwhau wame Israelle 8skonoh: qushkinnum wuttinnohkou wutch anaquabenit ummatwomoh, kah ayeuhkonittue chikossu wutche Jakoboh, onatuh n8n8unáeu n8taut, ne mahchikkussum8m8uk waeenu.
2.4 Ogque wo[n]kinnau wutahtompe matwáut: noh ohque neepau matwaut, nashpe wuttinohkou nushau wame waneginitche mon[u]nneauónat, ut wuttabernaklumut wuttaunoh Zion: noh ogque sokanum musquanittam8onk n8taut.
2.5 Lor tatuppeyeu8p matwaut; noh misheask8p Israeloh, misheask8p wame ukqunu[h]quikomukquash: noh pagwató8p ummenuhke umma[n]skash, kah mishehteau mauonk kah maumuttam8onk ut wuttaunoh Judah.
2.6 Kah chekee amaunumup wuttabernaklum, onatuh tanohketeaonganit: noh pagwatauop ummiyaée ayeuongash: Jehovah wanantamwahuau wunneetupanatamwe mishadtupp8ongash, kah Sabbathsash ut Zion, kah ut jishantamoe ummusquantam8onganit, noh sekeneauau ketass8toh kah sephausuwaen.
2.7 Lord pogkenau wut-Alterumoh: sekeneam wus-sanctuarium: noh mag8 ut wunnutchegan8wout ummatwomoh qu[n]uhque kommukquee hassunneutongash, mishont8waog ut wekit Jehovah, neane wunn[é]etupanatamwe mishadtupp8e kesukodtut.
2.8 Jehovah pogkodtantam pagwatauunat wuthassuneutunk wuttaunoh Zion: sepagenum pemunneat: matta qushkinnum8 wunnutcheg wutch pagwohkonat: newaj wonokon8s kah hassunnútunk maumuttamwahtunk: nag moeu mahchim8ash.
2.9 Wutushquontamash quttauwem8ash en ohkeit, noh pagwohtauau kah pohquetahhamauau up-barsumash: ukketass8tamomuh kah wussontimom8h kenukshaog Gentilsoh: naumatuonk wannehenn8 ukquoshodtumwaéneumoh wonk wanne namehteau8oh monomansinneunk wutch Jehovahut.
2.10 Wut-Eldersumoh wuttaunoh Zion appuoh ohkeit kah chequnappuoh: unnohteaog puppisi uppuhkukk8out: puttukquobpissuontamwog man8tionak: Jerusalem penompaog nanushukquaeog.
2.11 Nuskesukquash sauunum8m8ash nashpe mussippegwash: nunnogkus wuttamehpunom8: nushqun sokenumun ohkeit: wutche uppagwanuongan8 wuttaun8oh nummissinninneumog: newutche mukkiesog kah n8nukeg sauunumwog ut keitotanae toumaogquehtu.
2.12 Unnaog 8kas8oh, uttiyeu weatchiminneash kah wine? ogque sauunnumohettit n8chumwehtahwhutcheg ut keitotanae toumaogquehtu: sokenahettit ukketeahogkounouh ohkas8uh upp8chenout.
2.13 Teagwas woh wauwaonganehtei wutche ken? teagwa woh tatuppehen? woi Jerusalemme wuttaunin, teagwas tatupanumun? onk woh kuttaphesh woi penomp Zione wuttaunin? newutche kuppokshaonk missi neane keitoh, howan woh keneetskehik?
2.14 Kukquoshodtumwaenuog kenaumunkquog tahn8cheyeu8g, kah mattammagweyeu8g, kah nag matta wohshadtau8og kummatcheseonk, quinnuppenumunat kummissinoonk: qut nag kenaumunkquog pann8wae weanunash, kah waj nukkomwemuk.
2.15 Wame neg pomushacheg kuppuhpu[n]kinitchahham8onukquog: quek[q]sun8ounaog, kah wunnononk[k]uhkuohtauoh Jerusalem wuttaunin, n8waog, sun yeu ne keitotan ne ah[e]ttamuk pannuppeyeue wanegúk, 8wekontam8onk mamusse ohke?
2.16 Wame kummatwomog kutayeuhkonittue tôanehtunkquog, nag quekqs8og, kah chuhchunkquompitteasi[n]wog: n8waog, nummishasqunnean, wunnamuhkut yeu kesukod pahtauog: nummiskomunan, nunnaumunan.
2.17 Jehovah ummahche ussen ne natwontogkup: noh ussu wuttinn8waonk ne an8team8p n8adt: noh kepuhteau, kah matta kitteamunginam8un: kah weekontamwaheau kummatwomoh wutche ken: wunashau wutashkonoh ayeuhkonukquean.
2.18 Wuttahhou mauunnitteauau Lord, woi wuthassunneutunk Zione wuttaunin, mussippegwash pumitchchuaj, onatuh sepuut, kesukodaeu kah nukkonaeu: anwohsumuhkon kuhhog, kumm8iskesuk chequnohtagkitch.
2.19 T8kish, mishont8ash nukkonaeu: ut kutchissik askuhwheteaongash, ogque sokenush kuttah nippeit, ut anaquabit Lord: tohshinush kenutchegash en wuhhogkaiyeu, wutche uppomantam8ongan8 mukkiesog, neg paskannontamwe sauunukeg ut nish$noh mayit.
2.20 Naish woi Jehovah kah natwontash howan yeu anheadt: sun woh mittamwussissog meechwog wunneechaongan8, kah mukkiesog nequtompskinaushettit? sun woh sephausuaenin, kah quoshodtumwaen nushau ut wussanctuaryumut Jehovah?
2.21 Wuskehei kah nukonehei sepsinwog ohke ut toumaogquehtu: nuppenompomog kah n8skenumog penushaog nashpe togkodteg: nag kenushoog ut kummusquantamwe kesukodtut: ken kenushit, kah matta kukkitteamu[n]kineonteoh.
2.22 K8wehquetum n8wabesuongash waeenu, onatuh wunneetupanatamwe kesukodtut, newaj ne kesukok musquantog Jehovah wanne howan pohquohham8, asuh sekshau8 yeug weenadtipinogkuppanneg, kah n8saiumpanneg, nummatwom ummahtupanuh.
3.1 NEn wosketomp nag wuttamehpunnaonk nashpe uppogkommunkane musquanittam8onk.
3.2 Noh nussagkompanuk, kah nuppas8k pohkenahtu, qut mattta wequaiyeuut.
3.3 Wunnamuhkut ayeuuhkonittue nukquinnuppehtunk, nutayeuhkonittue quinnuppenumunk wunnutcheg nehteagu.
3.4 N8weyaus kah nattuhquab wunnukkone ayeuhkon, noh pohquetahham nuskonash.
3.5 Noh nutayeuhkonittue wonkon8sinuhkunk, kah noh nashpe quinnuppuhkunk weeswe, kah onkquammom8onk.
3.6 Noh nupponuk pohkenáhtu, onatuh neg nanupukuppanneg nôadt.
3.7 Noh nukquinnuppeneunuk, onk woh mo nussohham8: tuhkequtteau nut-chainum.
3.8 Kah wonk mauon kah mishont8waon noh kuppuhham nuppeantamóonk.
3.9 Noh kuppuhham nummayash nashpe wunnehthausue qussukquanash: woonkitteau nummayash.
3.10 Noh tatuppeyeu8p ut nuhhogkat askuhwheteae mosqut, kah qunnonou ut assampamukquodtut.
3.11 Noh pohchau nummayash, kah nunnehnékinuk, nuttouwissinn8wahik.
3.12 Noh wo[n]kinau wutahtompeh, nutogque ponuk kuhkinneasuunit wutche ukkôuhquodt.
3.13 Uppetanwóne kóuhquodt ukkissukkinnumun nutt8unissit.
3.14 Wame nummissinninnumog nummomonehtunkquog, kah nashp8hamópanneg qunne kesuk.
3.15 Noh nunnumwohtunk weesogokish: nukkogkeissippamwáhik wormw8d.
3.16 Pohquehtahham wonk neepitash nashpe qussukquanemesash: nunnuhkinumunk pukquee.
3.17 Kah kutontash nukketeahogkou nô8sukomuneat wunuohteaonk n8wanantamun wu[n]áyeuonk.
3.18 Kah nussip, nummenuhkesuonk kah nutannoôsuonk mahtsheau wutch Jehovah.
3.19 Mehquontamon n8taméhpunaonk, kah nutonkapunáonk; wormew8d kah weeswu.
3.20 Nukketeahogkou ash mehquontamunash, kah hohpau ut nuttinnomiyeuut.
3.21 Y[è]u n8waantamun, newaj annoôseh.
3.22 Wutch Jehovah ummonaneteaongash matta nummahchikussumun, newutche ukkitteamonteanitteaongash matta panushán8ash.
3.23 Nish wuskeiyeu8ash nishnoh mohtompan; missi kuppabuhtanumukqussuonk.
3.24 Jehovah noh nutchippiyeum n8wau nukketeahogkou, newaj noh annoónog.
3.25 Jehovah 8nen[é]heuh nah páhtsu[ó]nuk qutcheh, keteahogkou noh nanatinneawhont.
3.26 Wunnegen woh wosketomp naneeswe wutanno[ó]sinneat kah manunne uppahtsuóntamunat 8wadchanuwáonk Jehovah.
3.27 Ne 8ne[n]íhikqun wosketomp wunáyeumonat yokoh waskénuit.
3.28 Nusappu, kah chequnappu newuche wutappehtunkquoh.
3.29 Ponam wutt8n puppissiyeuut, tohneit woh wutannoósinneat.
3.30 Aninnumauau wann8nau neh togkomukqutcheh, noh numwohtauau spunadtuonk.
3.31 Newutche Lord matta micheme pogkénewóou.
3.32 Qut tôhkônogque wutonkquantamhúon, qut onch kitteamonteanitteau, neane monak ummonaneteaongash.
3.33 Newutche matta metahh8wae onkquanumúhhuwau, asuh n8heóou wunneechan8oh wosketompaog.
3.34 Sunnukkutchohhouónat ut agwe wusseetut wame ohkee kobshagkinausitcheg.
3.35 Ukquinnuppinumunat wussampwiyeum wosketomp, ut anaquabit quanunkqussit.
3.36 Kepuhkonat wosketomp ut wuttinniyeuonganit, ne Jehovah matta wuttapenam8un.
3.37 Howan noh an8wadt, kah nnih, Lord matta an8team8g.
3.38 Wutch wutt8nut quanunkquappit matta sohham8mun8 wanegik kah machuk.
3.39 Tohwaj noh pomantog m8m8sk8adt, wosketomp sasamatahwhut wutch ummatcheseongash.
3.40 Natinnehteadtuh kah qutchehteauuttuh nummayunónash, kah wonk qushkétuh en Jehovah.
3.41 Tohshinnummutt[u]h kuttahhunnonash nashpe kenutchenonash en Godut kesukqut.
3.42 Kuppanneussemun kah kutcheketamumun, matta kutahquontam8un.
3.43 Kupputtag8himun nashpe musquantamoonk kah ken8sittáhimun, kenushteam, matta kukkitteamonitteoh.
3.44 Kupputtogk8 kuhhog nashpe matokqs, onk woh nuppeantam8onganun matta pannupwushaumun8.
3.45 Kutogqhimun peaginneganit kah ôninneôsigish ut nashaue missinninnútu.
3.46 W[â]me nummatwomunonog nutôunehtunkqunnonog.
3.47 Wabesuonk kah akodchuonk nunnuhkuhkonkumun, tou[u]ssinóonk kah pagwanuonk.
3.48 Nuskesuk pumitchuan sepupog wutche uppagwanuonganu wuttaun8oh nummissinninnúmog.
3.49 Nuskesuk pumitchuan, kah matta ahqutchuánun8, matta kuppitchuwoshan8.
3.50 Nô pajeh Jehovah womompit, kah naik wutch kesukqut.
3.51 Nuskesuk 8taméhikqun nukketeahogkou, wutche wame wuttaun8oh nukkeitotan.
3.52 Nummatwomoh nunn8sittahikquog onatuh puppinshasut, mat teag wutch.
3.53 Nag tummehthamwog nuppomantamoonk ut pohkenonogqut, kah nag nutogkomukquog qussuk.
3.54 Nippeash anúpadtau8m8ash nuppuhkuk, nussip nuttummetahwhit.
3.55 N8wehquetumup k8wesuonk, woi Jehovah, wutch m8noeu pohkenónogqut.
3.56 Ken8tamup n8wadtauatonkqussuonk, puttogh8kon kehtauog mishanómweou, mauón.
3.57 Kuppas8sukiip ne kesukok wéhquetumauunon: kussip, wabesehkon.
3.58 Woi Lord, kukkeket8konshomp wuttinniyeuongash nukketeahogkou, kuppohquohwuttóp nuppomantamoonk.
3.59 Woi Jehovah, kenaumup nummatchenéhitteaonk, wussittush nuttinniyeuonk.
3.60 Kenaumup wame wutann8taonganash kah wame ukkesantam8ongash ayeuuhkonittue nen.
3.61 Ken8tamup ukkekomuwaongash, woi Jehovah, kah wame nukkesanumuk8onganooash.
3.62 Wussissitt8n8ash neg wáabehtiitcheg, kah nunnatwontamunk8wongan8 qunnikesuk.
3.63 Naish wunnummatappuongan8, kah wutomohkeongan8, nen wuttinn8hamaongan8.
3.64 Nag ongquottau, woi Jehovah, neaunak wunnutchegane anakausuongan8.
3.65 Nag aninnumau neuantamwutteaháonk, kummattánumaongan8 en nag.
3.66 N8swehtáh kah p[a]gwas ut musquantam8onganit, wutch agwe ukkésukquehtu Jehovah.
4.1 UTtoh en gold ogqunkqui! uttoh en ahche wunnegig gold ôs8wem8! sanctuarie hassununash sokenumash ut koduhkôag nishnoh toumaog
4.2 Zione mishôadtue qussukquanash, tatupunumunash wanegik gold, uttoh en yáunóntôsuash ohkée wishquadt, wunnutchegane anakausuonk ahkuhketeaénin!
4.3 Unkkéquog kodtinnumwog wussogkodtungan8, kah n8náog wunneechans8uh, wutta[u]n8oh nummissiñinnúmog unkquene unkqussuog, tatuppeyeu8og Ostrichesut touohkomukqut.
4.4 Weenan n8nuk pissogqusheau wutche kunkkutt8n8onk: mukki[é]sog wehquetumwog petukqunneg, kah matta howan wussukqunnumauóuneau.
4.5 Nag wanne meetsitcheg, touayeu8og ut toumaogquehtu: nag kesekehitcheg ut musquogk8unónat, sepsinwog unnadtuppuhkontu.
4.6 Newutche ummatcheseongane sasamatahwhaonk ummatcheseonk Sodom; ne teanuk kepuhteámukup, kah matta menutcheg kogkaununuk8p.
4.7 Wun-Nazaritsumash anue pohkiyeuash onk ne k8n, neg anue wompesuog onk ne sogkodtunk, nue musquohhogkôog, onk nish Rubisash, wunnehteausuog nashpe Saphirsash.
4.8 Wuttinnusuongan8 anue m8i onk ne mohkod: neg matta waheaog ut toumaogquehtu: wattuhquabe ogqueem8 wuskan8wóut: ne uhp8teau, tatuppeyeu8 wutuhqunit.
4.9 Nag nashitcheg nas[h]pe togkodteg, anúkauwaog neh pasko[n]ontamunutcheh: newutche yeug mahchim8og pannuppetahwhoog wutche ohteuhkóne meechummuongash.
4.10 Wunnutchegan8oash womoausue mittamwussissog neepanáog nehenwonche wunneechan8oh, nag neh ummeechumum8oh, pagwanit wuttaun8oh nummissinninnúmog.
4.11 Jehovah kezteau ummusquanittam8onk sokenum ummishe musquantam8onk, kah nashquánum n8tau ut Zion kah mahchukkussum quenohtagish naut.
4.12 Ohkee ketass8tamwog, kah wame wadohkitcheg muttaohkit matta wunnamptam8og, ayeuwéhteadt kah matwau woh uppetukonat Jerusaleme squontamut.
4.13 Wutch ummatcheseonganooash ukquoshodtumwaéneumoh, kah wutch uppannesuonganooash wussephausuénumoh, neg sokqsquohthogig sampweusseae wusqueheonk ut wunnashómut.
4.14 Nag ogque wowóunnuog pogkenumwut, nag nishkheáog wuhhogkauh ut musqueheonganit, newaja wosketompaog matta mussunnumwéhhetteg wuthogk8unash.
4.15 Nah ummishont8wóhtauóuh, amaek, nisheneunkquodt, amaek, amaek, mussunnum8hteok, nag wasemohettit, kah nanwiyéhettit, unn8waog ut kenugke penuwohteaut, matta na pish wonk wuttit n8sohséineau.
4.16 Ummusquantam8onk Jehovah wutchippinuh, matta wonk pish ummehquanumoh: nag matta wutt8ánumau8og sephausuenúh, matta tapheauóog Eldersoh.
4.17 Neenawun, nuskesukqunonash sauunum8m8ash wutche tahn8chee nutannóhsuenúmun: mat askuhwheteae askuhwheteamun wutche wutohtimóin neh matta wadchanuk8og.
4.18 Pum8hkomog nutántuonganunonash onk woh mo nuppomushómun nummayunónut: n8wohkukquoiyeu[m]un pas8cheyeu[8], nukkesukkodtumunónash numwohtaash, newutche n8wohkukquoiyeumun peyom8.
4.19 Neg n8swéhtahhukqueágeg anue kogkenupshaog onk nô kesukque wompussik8k, nag n8suttahukqunnónog ut wadchuuhkontu, nag nutaskhukqunónog ut touohkomuk.
4.20 Nutchân8e nashauonganun, saséqunoncheh Jehovah, noh tohqunan ut uppassohteahegan8óut, noh ânogkut, ut agwe wutonkauohtómut, nukkenukáyimun penuwohteáut.
4.21 Muskouantash, kah wekontash, woi wuttaunoh Edom, ken wadohkean ut ohkeit Uz, wuttattamwaitch pish kuppaumukkongqun wonk: pish kukkogkeissippam kah pish kupposkin kuhhog.
4.22 Kummatcheseongane sasamatahwhutteaonk kezteausu, woi wuttaunoh Zion, matta pish wonk kummissinohkonitteoh: noh pish n8tauwahto kummatcheseonk, woi wuttaunoh Edom, noh pish wahshadta[u] kummatcheseonk.
5.1 MEhquontash, woi Lord, teagwas nuhk[u]hkongqueog: natwontash kah naish nukk[e]komitteaonganun.
5.2 Nutohtoonganun quinnuppem8 en penuohteaut, neekin[ô]nash en penuwohteaut.
5.3 Nenawun matta n8chetuwonganeumun, kah nuttoiesu8mun, nokasunónog sekousquaog.
5.4 N8tattamumun nunnippéimun wutche teagwash, n8tukqunnumunonash nutóadtehteámun.
5.5 Nussittippukanónash ohtaash agwe n8swetah8waonganit: nutanakausimun kah matta nutanwôhsin8mun.
5.6 Nummagumun nenutcheganun en Egyptiansut kah Assyriansut, taphettinat petukqunnunk
5.7 N8shunónog matchesupanneg, kah nag matteagwunnú8g, kah nunnayeutamumun ummatcheseongan8oash.
5.8 Wuttinneumuneunk nunnánauunukumun: matta howan nuppohquohwhunuk8mun wutch wunnutchegan8óut.
5.9 N8petukqunnunganimun ut nunnukquadtut pomantam8onk, newutche touohkomukque togkodteg.
5.10 Nattuhquaben ogque m8i ovenut, wutche unkqueneunke mash[aX]quodt.
5.11 Chekeheaog mittamwussisoh ut Zion, kah penompaog ut Judae keitotanahtu
5.12 Sontimoog waâs[h]auh 8nutchegan8óont, wuskesuk88ash Eldersog matta quttiantam8unash.
5.13 Nag neemunaog wuskenuh wuttogwhonaoont, kah mukkiesog pogkussinwóg agwe wuttuhqu[n]it.
5.14 Elders[o]g ahquappuog ut squontamehtu, wuskenuog uppuhpequaongan8.
5.15 OOweekontamwutteahaongan8 ahquohtau nupumukkaonganun quinnuppem8 en mauonganit.
5.16 chetuhquab penusheau wutch nuppuhkukqunnonut: missi nutonkapunaonganun, newutche nummatcheussemun.
5.17 Newutche yeu nuttahhun sauunum8m8uk: newutche yeush nuskesukqunonash wôhshae pogkenum8m8ash.
5.18 Newutche Zione wadchu touushin, wonkqsissog uppomushoneau.
5.19 Ken woi Jehovah machemappea[n], kutappuonk wutch pometeonganit onk yean pometeonganit.
5.20 Tohwutch micheme wananumeog, kah ohq[n]anumeog nesohkeu?
5.21 Qunnuppininnean en kuhhogkat woi Jehovah neit pish nukquinnuppinitteamun, wuskehteoush nukkesukodtumunonash, neane n8adt
5.22 Qut kuppapukquanne pogkesimun: ken kummishe musquanumimun.
