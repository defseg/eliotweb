1.1 PAule uppostleumoh Jesus Christ, nashpe wuttenanatam8onk God, en wunnetupanatamwog ut Ephesus, kah en paubuhtanumutcheg ut Christ Jesusut.
1.2 Kitteamonteanittuonk appehtunk8k, kah wunnohteaonk wutch Godut n8shunn[o]nut, kah wutch Lord Jesus Christ.
1.3 Wunnanumunaj um-Manitt8moh kah 8shoh nul-Lordumun Jesus Christ, noh wunnanumukqueog nashpe wame nashauanittue wunnanittuongash, ut kesukque ayeuonganehtuut Christut.
1.4 Neyane pepenungqueog ut wuhhogkat, asquam quenohtan8g muttaok, onk woh k8netupanatamumun, kah mo[n] teag k8chumitteomun anáquabit, ut womonittinat
1.5 Mahche negonne kuhquttumog en wunnaumonakonónat mukkiog nashpe Jesus Christ en wuhhogkat, neyane wunne tapeueog ut wuttenanatamm8onganit.
1.6 OOwaweenotumunat wussohsumoe kitteamonteanìtteaonk, ne adt ayimungqueog tapeneóadtin, ut neh womononcheg.
1.7 En noh man8hukqueog nashpe 8sqheonk, ahquoantamòadtinneat matcheseongash, neyane weenaeetum8ug ukkitteamonteanitteaonk.
1.8 Uttoh adt mishehteunk nogque en kuhhogkan[ó]nut ut wame waantam8onganit kah nupwôonganit.
1.9 Mahche wahteauwahikqueog siohkok wuttenanatam8onk, neyane wunne tapeneog, ne kesontog ut wuhhogkat.
1.10 Kesteómuk ne woh adt8che kesteomuk, onk woh wame ummóunumunash ut pasukquinnu uppuhkuk8m8ut ut Christ, nish kesukqut kah nish ohkeit, ut wuhhogkat.
1.11 Noh adt wonk attumunumog ahtoonk, mahche kuhquttumog, neyane kesantog, noh kesteunk wame neyane weogkontog ut nehenwonche wuttenantam8onganit.
1.12 Onk woh kenawun wutch waeenótumun wussohsum[o]onk, negonne pabuhtanumogk ut Christ.
1.13 Kenaau wonk noh pabuhtanumóg mahche n8tam[ò]g wunnamuhkuttée wuttinnowaonk, wun[a]unchem8kaonk wut[c]h k8wadchanitteaongan8, noh adt wonk mahche wunnamptamóg, kukkuhkinnásue menehkhitteamwop nashpe qush[ó]adtue wunnetupanatamwe nashauanit.
1.14 Noh kehcheu wutch kutahteongan, noh pajeh pohquohwhunittimuk ne ahtoonk man8hukup, en waeenótumunat wussohsumòonk.
1.15 Newutche nen wonk mahche n8tamon k8namptam8ongan8 ut Lord Jesus$ut, kah k8womon8ongan8 ut wame waneetupanatogig.
1.16 Matta nutahque tabuttantamómun wutche kenaau, k8w[e]adtimununnanónut ut nuppeant[a]m8onganó[n]ut.
1.17 Um-Manitt8moh nul-Lordumun Jesus Christ, sohsumóe wut8shimau, woh kittinnumungqunnaóont nashauanittóe waantamóonk, kah wahteauwahuwaonk waheonat nagum.
1.18 Wuskesukquosh k8wohwohtam8ongan8 wequaáhteamugk, woh k8wahteauunnaóont, toh ane annôòsit k8wehkomukk8wonganun, kah teague wenowetue wussohsumòe wutohtóonk ut wunnetupanatamehtu.
1.19 Kah teague ahche mâdtânunkquok ummenuhkesuonk nogque en kuhhogkanonut, wanamptamagish, neyane anakausum8uk m[ô]hsag ummenuhkesuonk.
1.20 Ne an anakauseup ut Christut, omohkinont wutch nuppunat, kah ponont wuttinohkounit, ut kesukque ayeuonganehtu.
1.21 Aongkoue waabe wame negonneye[ú]8uk, menuhkesuonk mohsag, kah nanauunumóonk, kah nish$noh wesuonk ne mashamuk, matta webe yeu muttaohket, qut wonk ne paóm8ug.
1.22 Kah ponam wame agwe wussetut, kah wuttinnumauoh 8puhkuhk8wontamunat wame teanteaguashinish wutch moeuwehkomonk.
1.23 Ne wuhhog, wunnumwohtòonk noh nomwohtunk wame ut wame.
2.1 KAh kenaau kukketeahetteamw8, nap8ógish matchenehuwaonganit, kah mat[ch]eseonganit.
2.2 Nish negonáeu áseógupash, neyânag uhshuwáonk yeu muttaohkit, neyane ketass8timwe menuhkesuonk mamáhchekesukqut, nashauonk noh yeuyeu anakausit, ut mat noswetam8e mukkiésut.
2.3 Neg kenugke pomushaogkup negonáe, ut nanwe kodtantam8onganehtu neyausinnónut, aséog nunnanwe kodtantam8onganónash ut weyausut, kah ut nuttinnanatam8onganónut, kah nutut neetimun neechanog ut musquantam8onganit, neyane onkatogig.
2.4 Qut God wenawékit ut ummonaneteaonganit, newutche ummishewomoausuonk n[e] nashpe womonukqueog.
2.5 Náp8og ut matcheseonganehtu, kukketeahukqun moeu weeche Christ, (nashpe kitteamonteanittuonk k8wadchanitteamw8.)
2.6 Kah kummoae omohkinukqun, kummoappehikqun kesukque ayeuonganehtu, ut Jesus Christ$ut.
2.7 Ut pometuonganehtu ne paóm8ugkish, onk woh wahteauwahuau ahche mohsag 8wenawetue kitteamonteanitteaonk, ut 8womoausuonk en kuhhogkanónut nashpe Jesus Christ.
2.8 Newutche nashpe kitteamonteanittuonk k8wadchanitteamw8, nashpe wunnamptamm8onk, kah matta nashpe kenaau, ne ummag8onk God.
2.9 Matta nashpe anakausuongash, ishkont howan wauweenowau.
2.10 Newutche nenawun wutussenúonk, kukkeshetteamun ut Christ Jesus$ut, en wunanakausuonganehtu, God nish negonáe kohquttukupash, onk woh nish kuppomushaontamunnánonash.
2.11 Newutche mehquontam8k, kenaau negonae kut-Gentilsu8mwop ut weyausut, kuttehhetteamwop matta quoshqusausekig, nashpe ahennitcheg quoshqusausitcheg ut weyausut, menutcheganit nashpe asemukish.
2.12 Na ahquompak wanne k8-Christeum8mwop, penuwohteapeòg wutch wunnananittuonganit Israel, kah penuwohteapeòg wutch wunn8waongane quoshodtuonganit, wanne annoôseyóg kah wanne wa-Manitt8meóg ut muttaohket.
2.13 Qut yeuyeu ut Christ Jesus$ut, kenaau negonae kenôapimwop, kuppas8chhetteamw8 nashpe 8sqheónk Christ.
2.14 Newutche noh n8nohteaonganun, noh neeswe pasukqunhetteaog, kah s8hkuppunau nashauweneutunk ne nashauohkunkqueogkup.
2.15 Mahtshadtunk ut weyausut penuanittuonk, naumatue wutann8team8ongash, ut kuhk8waonganehtu, onk woh ayimun ut wuhhogkat, neesuog, pasuk wuskoskétomp, nemehkuh wunohteahuwon.
2.16 Onk woh na neeswe wunohteáhuau ut Godut ut pasuk8inneat muhhog, nashpe pummetunkuppunonk, néhtunk penuanittuonk ut wuhhogkat.
2.17 Kah peyau, kah kukk8tomwehteau wunohteaonk kenaau nô appeyogish, kah neg paswopitcheg.
2.18 Newutche nashpe nagum nenawun neeswe nashpe pasuk nashauanit nuppeyáunnomun wut8shimau.
2.19 Newutche yeuye[n] matta wonk kuppenuwohtea8mw8 kah kuttouohkomukqunnu8mw8, qut k8weet8tonniyeum8mw8 waneetupanatogig, kah weechinneumonche God.
2.20 Kah k8weekekonitteamw8 ut ukquenohtóm8wóont Apostlesog kah quoshodtumwaenuog, nagum Jesus Christ kehche qussukquanuit adt nashik.
2.21 Noh adt wame wekitteaonk piuhsuke moehteómuk, nekin wunetupanatamwe temple ut Lordut.
2.22 Ut nagumunnoh kenaau wonk weekekonitteaog, wutche wutayeuonk God nashpe nashauanitto.
3.1 NEwutche yeu, nen Paule ukkobshaginumadcheh Jesus Christ wutche kenaau Gentilsog,
3.2 N8tamogus úmmag8onk ukkitteamonteanitteaonk God, anummiimukup nogque en kuhhogkaoout.
3.3 Ne, nashpe monomansuonk n8wahteauwahikqun siogok (neyansukhumomp ogguhse kut8wongash.
3.4 Ne agketamóg, ne woh ut k8wohtamw8, n8wahteaonk ne siogok ut Christ$ut.
3.5 Ne, wonkatogish pometuongash, matta wahteauwaheoneau wosketompaog wunnaumonáoh, neyane yeuyeu wahteauwahuadt en 8netupanatamwe Apostlesumut, kah quoshodtumwaenuut, nashpe nashauanit.
3.6 Onk woh Gentilsog weechenompinnuacheg, kah pasuk8h wuhhogkaoh, kah weeche chippunnum moadtehetticheh ukquoshomuwaonk ut Christut, nashpe wunnaunchem8kaonk.
3.7 Ne nohtompeantogóhukqueh, neyanag ummag8onk ukkitteamonteanitteaonk God ne anummiyimuk, nashpe menuhkanakausue ummenuhkesuonk.
3.8 En nuhhogkat, nen peississe ne papeississitcheg wame waneetupanatogig, yeu kitteamonteanittuonk magun, onk woh nukkuhk8tomuhkonat ut kenugke gentilsut, matta woh natinneham8m8k 8wenauwetuongash Christ.
3.9 Kah wahteauwaheonat wame wosketompaog, teaguas moehtamóonk saogok, ne na waj kutchissik mutaok adtuhtôsik ut God$ut, noh kesteunk wame teanteaguasinish nashpe Jesus Christ.
3.10 Yeu nogque in yeuyeu, m8cheke tahshit 8waantam8onk God woh wahteauwahuwon, en negonneyeu8ukish kah menuhkesuongash, ut kesukque ayeuonganehtu, nashpe moeuwehkomonk.
3.11 Neyânag machemohtag ukkesontamòonk ne kesontog ut Christ Jesus nul-Lordumun.
3.12 Noh ut nutahtomun nanauontam8onk káh peyaonáonk weeche annoôsuonk nashpe wunamptauwáonk.
3.13 Newutche nukkodtantam matta kussauunum8unnaóont newutche n8tamehpunnaongash wutche kenaau, ne kussohwum8ongan8.
3.14 Newutche yeu nutapesittukqussunn8wehtau 8shoh nul-Lordumun Jesus Christ.
3.15 noh nagum waj missahhamuk wame âdtashiyeu8uk kesuk kah ohke.
3.16 Woh k8wetuwomukqunnaóut, neyane wenauwetúm8uk wussohsumóonk, menehkhettinat nashpe menuhesuonk, nashpe wunnashauanitt8moh, ut anomenin.
3.17 onk woh Christ ayeu kuttahh8wout nashpe wunnamptamm8onk wadchabuhkuhkonitteaog kah ahkehetteaog ut womonittinneat.
3.18 Onk woh kuttapenumumw8 wohtamunat, weeche wame wanetupanatogig cha[u]guas kushkesuonk, kah sohteaonk kah m8nói kah sohkunkquodt.
3.19 Kah wahteauunat 8womoausuonk Christ ne matta woh wahteomuk, onk woh kenumwabetunkumw8 nashpe wame wunnumwohtòonk God.
3.20 Neit noh tapenuk ussen ahche mádtaáneuk anue wame ne wehquetumog asuh masantamog neyâuag menuhkesuonk ne anakausum8uk ut kittin nómiyeumunnónut.
3.21 En wuhhogat sohsum8onk ohtaj ut moeuwehkomonganit nashpe Jesus Christ pannuppe wame pometeongash, muttaok matta woh kukquoshinin8g amen·
4.1 NEwutche, nen kobshagkinnumadche Jesus Christ k8wehquetumâunumw8 woh kuttapeneungque pomushanaout ne wehquttuonk adt wehkomitteaog.
4.2 Nashpe wame peanumóonk, kah manunnissuonk, weeche sepe chegqunehtamóonk, mak8naitteog ut womonittuonganit.
4.3 Mánukanakauseog wadchanónat uppasuk88onk nashauanit ut wunnohteae kenepsuut.
4.4 Pasuk muhhog kah pasuk nashauanit, neyane wehkomitteaog ut pasukquinnu nannoôsinneat, ut k8k8komitteaonganóut.
4.5 Pasuk Lord, pasuk wunnamptam8onk, pasuk kutchissumóonk.
4.6 Pasuk God kah wut8shin wame, noh aneuhkauont wame, kah pannuppu wame, kah ut kuhhogkaóut wame.
4.7 Qut nish$noh pasuk ken[ā]wun kittinnumonteanan kitteamonteanittuonk, neyanukqutwhósik ummag8onk Christ.
4.8 Newajeh n8wadt, ashpuwunut, missinóhteop missinnóowonk, kah mag8p mag8ongash en wosketompaut.
4.9 Kah ashpuwunit, teaguas ne, qut negonne n8k8p en ne tiuhquonkquok ohke?
4.10 Noh n8kit, noh nan wonk ashpeit aongkouwe wame kesukquash, onk woh wunnumwohtinat wame teanteaquashinish.
4.11 Kah aninnumauau nawhutche Apostlesoh, kah nawhutche manittowompoh, kah nawhutche Evangelistsoh, kah nawhutche Pastorsoh, kah nawhutche Teachersoh.
4.12 Wutch pannupheonat wanetupanatogig, wutche nohtompeantogáe anakausuonk, wutche wekekonónat wuhhoguh Christ.
4.13 Noh pajeh wame kuppeyonanónut ut pasukquinnu8ut wunnamptam8onk, kah k8waheongan wunnaumonuh God, ut pannuppe wosketomp 8neetinat, en quttuhham8onganit pasháne kesukinneat ut Christ$ut.
4.14 Yeuwutch onk yean matta woh wonk kum̃ukkiesu8mun, papaúmuñúhhukquiñeat, kah wawamuwunukqunat nashpe nish$noh wabane kuhk8tomuhteaonk, nashpe wutas8kekodteamowongan8oash wosketompaog, kah as8kekodteam8e wunnompeuhkohteaonk, uttoh adt askuhhamwehhettit 8nompuwussinneaóut.
4.15 Qut wómoausue wunnamuhkuteyeuéhettit, nag woh noh wuttinne neekinneau nish$noh$ut, noh wóbuhkuhquhkont[,] Christ.
4.16 Noh wutch, màmusse muhhog wunne piuhsukehtunk, kah nohshamwehteunk, nashpe ne nishnoh anaquesuonk neaûnak, neyane menuhkanakausit, neyane quttuhwhòsik nish$noh chippi, nano nekheau muhhogkunk, 8wekekonònat wuhhogkuh, ut womonittuonganit.
4.17 Newajeh yeu n8wi, kah n8wauwon ut Lordut; yeuwutche onk yean matta woh kuppumushauunaóut neyane pomusháhettit onkatogig Gentilsog, ut tahn8cheyeu8ut wuttenantam8onganout.
4.18 8wohwohtam8ongan8 pohkenag, penuwohteáhettit wutch uppomantam8onganit God, nashpe as8tuonk ut wuhhogkaóut, newutche pohkenumóonk ut wuttahh8wóut.
4.19 Neg mat ámattam8gig, nag mag8og wuhhogkauh en nanwunn8dsquaonganit, neh nehteáe ussenat wame nishkeneunkqussuongash.
4.20 Qut matta ne kittinne netuhtau8uneau ut Christut.
4.21 Noh n8tamogus, kah kuhk8tomungqueògkus neyane wunnamuhkuteyeu8 ut Jesus.
4.22 Onk woh kutamaúnomw8, papaume negonne kuppomushaongan8, negonasketomp, noh ànunnuk neyane as8kekodteamoe nanweseongash.
4.23 Kah woh k8wuskhetteámw8 ut nashauanittoe kuttenantam8ongan8wóut.
4.24 Onk woh kutogqunneau wuskosketomp, noh agqueneungqussit God, kuhkénauwéheau en sampweseonganit kah wunnamuhkuteyeue wunnetupanatam8onganit.
4.25 Newutche pogketamóg pann8wayeuwonk, nish$noh wosketomp sampweunnonch weetatteamungoh: newutche nenawun nuppompachasuwonittimun.
4.26 Musquanatam8k kah ahque matchesek, ahque waonch ut kummusquanittam8onganit.
4.27 Asuh ahque aninnumok mattannit toh woh ápit.
4.28 Noh kûm8tog ahque wonk komm8tich, qut aynwoh anakausitch, anakausuwohtauutch nashpe wunnutchegash ut ne wanegik, onk woh ohtau toh anumauont, neh quenauhikqunitcheh.
4.29 Ahque année keket8hkaonk sohham88utch wutch kutt8nut, qut webe ne wanegik, ne wanegik wekekónittinneat, onk woh wunnetupanatamwáheau neh n8tunkqutcheh.
4.30 Kah ahque n8heuk wunnetupanatamwe wunnashauanitt8muh God, noh nashpe kuhkinneasue menehkhetteaog ut pohquohwhunittue kesukkodut.
4.31 Wame wesogkinn8wonk, kah chenauausuonk, kah musquanittuonk, kah mishont8waonk, kah mamatcheyeuonk, amaunumunach wutch kuhhogkaóut, weech wame ishkauanittuonk.
4.32 Kah womonittegk, n8kitteáhunk, ahquoantamoadtegk, neyane God ahquoantamungqueog, newutche Christ.
5.1 NEwutche kenaau asuhk8k God, neyane womonitcheg mukkiésog.
5.2 Kah womoausue pumushagk, neyane Christ wonk womonukqueog, kah mag8p wuhhogkuh wutche kenawun, mag8onk & sephausuonk en Godut, wutch weetemungquok.
5.3 Qut nanwunn8dsquauonk kah wame nishkeneungqussuonk, asuh iahchewontamóonk, ahque missohhamunach kenugke kenaau neyane tapeneungquok wutch wunnetupanatogig.
5.4 Asuh nishkeneungqussuonk asuh mattammagwe keket8kaonk, asuh wahwáauwáonk ne matta wanegenninn8k, qut aynwob tabuttantamóonk.
5.5 Newutche yeu k8wahteauunneau, wanne howan nanwunn8dsquaeuin asuh nishkeneunkqussuwaenin, asuh iahchewontamwaénin, (noh nunneukontunkoh waussumont) ahtoou ahtoonk ut ukketass8tam8ongan[ì]t Christ kah God.
5.6 Ahque howan as8kekomuk8k nashpe tahn8che kutt8wongash, newajeh newutche yeush ummusquanittam8onk God nukkuhkauau mat noswetamóe mukkiésoh.
5.7 Newutche ahque nag weeche chippinnummôadtegk.
5.8 Newutche kenaau momanch kuppohkenaiyeu8mw8, qut yeuyeu k8wequaiyeu8mw8 ut Lordut, ogqushagk wequae mukkiêsut.
5.9 Newutche ummechummuonk Nashauanit ohtean ut wame wanegik kah sampwe usseonk, kah wunnamuhkuteyeuóuk.
5.10 Qutchehtauog uttoh en tapeneunquok ut Lordut.
5.11 Ahque wechaiyeum8k matta meechummue pohkenae anakausuongash, qut aynwoh áuskom8k.
5.12 Néwutche, ne akodchuonk weogquttumunat yeush asehettitchish kemeu.
5.13 Qut wame nish nogquokish, wahteauwahuwonash nashpe wequai, newutche noh wahteauwahuwadt noh wequai.
5.14 Newutche n8wau, t8hkish kaéan, kah omohkish wutch nuppunnat, kah Christ pish kittinumunk wequai
5.15 Kuhkinneasek kenanawompatamwe pomushunaout, matta onatuh mattammagwog qut waantogig,
5.16 Tabhum8k kutahquompiyeum8, newutche kesukodtash matchitash.
5.17 Newutche ahque as8kegk, qut woh wohtam8k uttoh ônag wuttenantam8onk God.
5.18 Kah ahque kogkeissippam8k wine, newussaum8suonk, qut numwabetunk8k nashpe Nashauanit.
5.19 Ken8n8k kuhhogkaóog nashpe ket8hamaongash, kah unn8hamaongash, kah Nashauanittoe ket8hamaong, ket8hamunk kah ayim8k wuñónt8waonk ut kuttahh8wout en Lordut
5.20 Nagwutteae tabuttantam8k wutch wame teanteaquassinish, God kah wut8shimau, ut 8wesuonganit Lord Jesus Christ.
5.21 Agwapehtóadtegk ut qushaonganit God.
5.22 Ummittamwussiñeunk agw[a]pehtok nehenwonche kahsukowoog, neyane ut Lordut.
5.23 Newutche 8wessukkiin uppuhkukquoh mittumwossis, neyane uppuhkukk8it ut moeuwehkomonganit, kah noh wadchánaénin muhhogkuh.
5.24 Newutche, neyane moeuwehkomonk agwapehtauont Christoh, ne ummittamw[u]ssinneunk unnehheahettich nehenwonche wasukkoouh nish$noh$ut.
5.25 OOwessukkiinneunk womon8k kummittamwuss8o[o]g, neyane Christ wonk womontog moeuwehkomunk, kah 8che magun wuhh[u]gkuh.
5.26 Onk woh wunnetupanatamwáheau kah pahkheau nashpe nippee kutchessumóonk, nashpe wuttinn8waonk.
5.27 Onk woh keneepauwehukqun ut wuhhogkat, sohsumoe moeuwehkomonk, matta chohkan8ut asuh wussesékshan8ut, asuh nene$àhunag, qut woh wunnetupanatamweyeu8, kah matta toh unnan8ut.
5.28 Wosketompaog ne woh wuttinn8womunnóneau ummittamwuss8oh neyane nehenwonche wuhhogkauh: noh womonont ummittamwossoh womonau wuhhogkuh.
5.29 Newutche asquam howan sekeneamw8 nehenwonche 8weyaus, qut wussohkomm8tauun, kah wunnanawehteauun, neyane Lord ut moeuwehkomonganit.
5.30 Newutche nenawun uppompuhchasuonk ut wuhhogkat, wutch weyausut, kah wutch wuskonut.
5.31 Newutche yeu, wosketomp pish nukkonau 8shoh kah okasoh, kah pish pasukquehheau ummittamwussoh, kah nag neeswe pish pasuk weyaus.
5.32 Yeu missi siogok, qut nuppapam8wam Christ kah moeuwehkomonk.
5.33 Qut, nish$noh pasuk kenaau nannahsu ne n8womononch ummittamwussoh, neyane wuhhogkuh, kah ummittamwussin quttianumonch wessukeh.
6.1 MUkkiesog n8swehtók k8chetuongan8óog ut Lordut: newutche yeu sampoi.
6.2 Quttianum k8sh kah kokas, ne negonneu naumatuonk nashpe quoshodtuonk.
6.3 Onk woh k8niyeuwontamun, kah woh kussepepomantam ut ohkeit.
6.4 Kah kenaau wut8shinneunk, ahque m8hm8sqheuk keneechann8oog en musquanittamunat: qut unn8hkok uppiahquttumm8onganit, kah wutauskomuwaonganit Lord.
6.5 Wuttinneumunneunk, n8swehtok neg kussontimom8ôog neyânag weyaus, nashpe wabesuonk kah nunnukshaonk, pasukqunnu8ut kuttahh8woash, neyane Christut.
6.6 Matta nashpe náadtue wuttinne[u]munneunk, neyane wasekitteahóncheg, wosketompuh, qut onatuh wuttinneumoh Christ, usseog wuttenantamoonk God wutch kuttahh8wóut.
6.7 Weekontamwe wuttinneumuhkonittinneat, neyane ut Lordut, kah matta wosketompaut.
6.8 Wahteauog, uttoh an waneguk wosketomp ne asit, noh nan pish wutattumunuh Lord, asuh keneepsit, asuh chippininnúit.
6.9 Kah kenaau wussontimominneunk, nish$nan unneheuk nagoh, ogguhseneheuk kukquogquohtomuaongan88ash: wahteau8k kussontimomw8 wonk kesukqut, kah matta papenowanumóou wosketompuh.
6.10 Maumachish nematog menuhkesek ut Lordut, kah ut ummenuhkesue missugkenuonganit.
6.11 Hogk8k wame wuttinnauwaméonk God, onk woh kuttapenumumw8 ayeuuhkonittue neepauwehtamun wutas8kekodteamowongash mattannit.
6.12 Newutche matta nukquogquodtinnitteaumun weyaus kah wsqueheonk, qut ayeuuhkonittue negonéyeuugish, ayeuuhkonittue menuhkesuongash, ayeuuhkonittue nanánuwacheg ut pohkenatu yeu muttaohket, ayeuuhkonittue nasháenittue matcheseongash, ut quogquonuhquogkish ayeuongash.
6.13 Newutche némunnum8k mamusse wuttinnauwameonk God, onk woh kuttapenumumw8 ayeuuhkonittue nepauwehtamunat, ut machuk kesukod, kah sahkomog wame, neepauwehtamunat.
6.14 Newutche nepo8k kussekan8oash patukquobsum8uk nashpe wunnamuhkuteyeuonk, kah hôgk8óg nashpe mahpannégane ahhotagáe sampweusseonk.
6.15 Kah kusseet8óash moxinnú8ug nashpe ukquagwoshwehtamoonk wunnohteáe wunnaunchem8kaonk.
6.16 Anue onk wame, neemunumóg ogqunnègane wunnamptamôonk, ne nashpeu pish tapenumóg onthamunat wame wunn8tae ann8sash machituk.
6.17 Kah nemunnumok, wadchanittue uppuhkukqut ahhohtag, kah wuttogkodteg nashauanit, ne wuttìnn8wàonk God.
6.18 Nagwutteáe peantam[ô]k, nashpe wame peantam[ò]onk kah wehquetum8onk ut nashauanitt8ut; kah na$ut askuhwheteagk, nashpe wame nagwutteáeyeu8onk, kah wehquetum8onk wutch wame wunnetupanatogig.
6.19 Kah wutche nen, onk wunont8waonk woh nuttinnumontean, onk woh nunnánouwe woshw[u]num nutt8n, wahteauwahuonat ne siogkok wunaunchem8kaonk.
6.20 Newutche yeu, nen kehcheu an8naénin ut kenepsuonganit: onk na woh nanouwe nuttit ket8hkon, ne woh àn8wam.
6.21 Qut onk woh k8wahteomw8 nuttinniyeuongash, kah uttoh ádt8, Tychikus womonog 8weematin, kah pabuhtanum8e nohtompeantog ut Lordut, noh pish k8wahteauwahik8h wame.
6.22 Noh an8nogkup en kuhhogkaóut nenán âunag, onk woh k8wahteomw8 nuttinniyeuonganunnónash, onk woh weekontamwahtóou kuttahh8wóash.
6.23 Wunnohteaonk ahtauhettich 8wemattinneunk, & womonittuonk weeche wunnamptam8onk, wutch Manit wut8shineat, kah Lord Jesus Christ.
6.24 Kitteamonteanittuonk wetomukquehettich wame pahketeaháe womononcheg nul-Lordumun Jesus Christ. Amen.
Epilogue Wuttussukuhwhôsu Rome$ut en Ephesiansut nashpe Tychikus.=
