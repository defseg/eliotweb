1.1 Na mo wosketomp ut ohkeit Uz, noh ussowesu Job, kah noh wosketomp pannuppeyeuꝏ, kah sampwesu, kah noh quoshont Goduh, kah ahqueteau matcheseonk.
1.2 Kah nekitteauau nesausuktahsuoh wunnaumonuh, kah nishuoh wuttaunoh.
1.3 Kah wonk wunneetasseumoh nesausuktahshe muttannonganogkussuog shepsog, kah nishwudt muttannonganogkussuog camelsog, kah napanna tahshe pasukꝏꝏog yoakse oxenog, kah napanna tahshe pasukꝏꝏog squoshimwe assesog, kah ahche missi wutteashiyeuꝏonk, newaj yeuoh wosketomp anuꝏkenꝏmau wame wutcheks[ú]ie wosketompuh.
1.4 Kah wunnaumonuh moncheoh, wewetuóm[u]emishadtupꝏog, nish noh pasuk ukkesukodtum, kah annꝏteamꝏog kah wehkomaog nishnoh wetompassuoh, weeche ummetseumonaóont kah ꝏtattamꝏmonaóont.
1.5 Kah niyeup, mishadtupꝏe kesukodtash nꝏtshik, neit Job annꝏteamꝏ nah ꝏneetupanatamwaheonat, kah nompoáeomohkeu, kah magꝏ chikohtáe magꝏongash, neadtahsinit wame, newutc
1.6 Kah na mo kesukod, wunnaumonuh God paáhettit wunneepauinneaóont ut anaquabit Jehovah, kah wonk mattannit ukkenugke peyaomuh.
1.7 Kah Jehovah unnau mattannittꝏ, toh kꝏmun? keit mattannit nampꝏhamauau Jehovah, kah nꝏwau, wutch popomushonat ohkeit, kah wutch na ut ahaúhsukqueón[u]t.
1.8 Kah Jehovah unnau mattannittꝏ, sun kenatwanum nuttinneum Job, newutche wanne howan wuttinnauoh ut ohkeit, pannuppeyeuꝏ kah sampweyeuꝏ wosketomp, noh quoshunt Godoh, kah ahqueteóou matcheseonk?
1.9 Neit Satan nampꝏhamauau Jehovah, kah nꝏwau, sun Job qushau manittꝏ wutch monteag?
1.10 Sunnummatta kꝏwéeninneútauoh, kah weenu wekit, kah wéene wame ne ahtunk nish noh wutch? kꝏnantam wunnetchegane anakausuonk, kah wunnetaseumoh nano monaoh ut ohkeit.
1.11 Qut yeuyeu summagunush kenutcheg, kah mussunish wame ne ahtunk, kah pish kummattanamuk ut anaquabean.
1.12 Kah Jehovah unnau mattannitto, kusseh, wame ne ohtunk, ohteau ut kummenuhkesuonganit, qut webe nehenwonche wuhhog, noh en summagunuhkon kenutcheg, neit mattannit sohham wutch anaquabit Jehovah.
1.13 Kah nô kesukod wunnaumonuh kah wuttaunoh appuoh, metsuog kah wuttattamwog wine, wunohtonukqussꝏoh wekit.
1.14 Kah na uppeyon annꝏnaen Jobut, kah nꝏwau, oxinog anaskhamwog kah assesog, noh kishke tanodtuppꝏog.
1.15 Kah Sabeansog ukquentauóuh, kah ummonchanóuh: nux kah nag nusháog kittinneumoh nashpe en kenag togkodteg, kah webe nen nussu nuppohquohham, kuttinnunat.
1.16 Ash pamꝏadt, onkatog wonk peyau, kah nꝏwau, wunnꝏtom God penuhshau wutch kesukqut, kah mahchikkuswau shepsoh, kah wuttinneumuneuh, kah ummohtupánuh, kah webe nen nussu nuppohquohham, kuttinunat.
1.17 Ash pamꝏadt, onkatog wonk peyau, kah nꝏwau, Caldeansog nishwe chipwusháheáog, kah quentauáog camelsoh, kah ummonchanouh, nux kah nusháog wuttinneumuneah, nashpe a[n] kenag togkodteg, kah webe nen nussu nuppohquohham, kuttinunat.
1.18 Ash pamꝏadt, onkatog wonk peyau, kah nꝏwau, kenaumonog kah kuttaunog, metsuog kah wuttattamwog ut mohtommeginitche wunohtonukqussꝏoh wekit.
1.19 Kah kusseh, na ꝏmun mishéhtash wutch touohkomukquiyeu, kah togkodtam yaue naiyag wetu, kah wunuhkunkongquneau wuskenúog, kah nag nuppꝏog, kah nen webe nussu nuppohquohham kuttinunat.
1.20 Neit Job neepau, kah nehnegukom wuthogkꝏonk, kah mꝏsum uppuhkuk, kah penuhshau ut ohkekontu, kah wowussummúau,
1.21 Kah nꝏwau, nupposke sohhamup wutch nokas wut[ô]ontomukqut, kah pish wonk poskeu nukqushkem: Jehovah ummágun, kah Jehovah wonk wutamaunumun, wunnanittamunach ꝏwesuonk Jehovah.
1.22 Yeu ut wame matta Job matchesu, asuh matta mattammagꝏe mach[e]nóou God.
2.1 Wonk nô kesukod wunnaumonuh God, nag peyaog wunneepauinneaóut anaquabit Jehovah, kah mattannit wonk ukkenugke peyaonuh, neepauinneat anaquabit Jehovah.
2.2 Kah Jehovah unnau mattannittꝏ, toh kꝏmun? kah mattannit nampꝏhamauau Jehovah, wutch popomushonat ohke kah wutch na ut aôhsuhqueónat.
2.3 Kah Lord unnau mattannittꝏ, sun kenatwánum nuttinneum Job? wanne howan wuttinnauoh ohkeit, pannuppeyeue kah sampweuseáe wosketomp, noh qushont Goduh, kah ahqueteau machuk, kah ashpumme menuhkenum wussampweteahaonk, tôkonogque, kenupweshasin ayeuuhkonittue wutche nagum, nummisseashqunneat tahnꝏche.
2.4 Kah mattannit nampꝏhamauau Jehovah, kah nꝏwau, matuhquab wutch matuhquab: nux, wame ne wosketomp ahtunk ne ummagun wutch uppomantamóonk.
2.5 Qut summagunash yeuyeu kenutcheg, kah mussunnumau wuskon kah ꝏweyaus, kah pish kummat[à]numuk ut unaquabean.
2.6 Kah Jehovah unnau mattannittꝏ, kusseh, noh appu kenutcheganit, qut webe wadchansh uppomantamóonk.
2.7 Neit Satan sohham wutch anaquabit Jehovah, kah togkomau Joboh nashpe unkque kechésuongash, wutch agwe wussetut, pajeh kodtontupont.
2.8 Kah nemunum kodchukishk, wutchékuhwhónat wuhhogkuh: kah appu pukquekontu.
2.9 Neit ummittamwussoh unnuk, Sun ash kuppumme wadcha[n]um kussamwutteaháonk? matánum God, kah nupush.
2.10 Qut wuttinuh kutogkꝏwam howaeu, mattammagwe mittamwossis keketꝏkont: teaguas? sun woh nutattumúnum wanegik wutch wunnutcheganit God, kah sunnummatta woh kutattumunumómun machuk? yeu ut wame, Job matta matchesu nashpe wussissittꝏnash.
2.11 Neit Job nishúoh weetompoh, nꝏtamw[é]hettit wame yeu machuk wunuhkukkongqun, nag peyaog nish noh pasuk wutch nehenwonche wutayeuonganit: Eliphaz wut-Temanit, kah Bildad wus-Shuhit, kah Zophar wun-Naamathit: newutche nag miáe kuhkꝏwáog uppey[o]naóont onk woh weetomatamꝏmóuh, kah ꝏweekontamwáheónaóont.
2.12 Kah noadtut anaquaéhettit, kah matta ꝏwahéouh, mishontꝏwae mauog, k[á]h nag nish noh pasuk nehnegikkomwog wuthoghꝏongash kah pepeonteáog puppissi uppu[h]kukꝏóut nogque en kesukqut.
2.13 Neit ꝏweetappumóuh ut ohkekontu, nesausuk tahshikquinne, kah nesausuk tahshinash nukonash, kah wanne howan wuttinuh kuttꝏonk: newutche naumwog wutuhquanumóonk missi.
3.1 Machche yeu n nag, Job wohshinum wuttꝏn, kah matantam ukkesukodtum.
3.2 Kah Job kuttꝏ, kah nꝏwau,
3.3 Ne kesukod nuppꝏmꝏutch, neadt nékéâus, kah nukkon, neadt nꝏwomokus, mukkutchouks wompequain.
3.4 Ne kesukod pohkenaitch, tohhen tupontogitch God wutch waabu, wequai wóhsumꝏkitch.
3.5 Pohkenai, kai wutónkauóhtom nuppꝏonk, nishketeaumꝏutch, mahtokqs ayeumꝏutch, ummoésuonk kesukod wabesutauómꝏutch.
3.6 Papaume ne nohkog, pohkenai nukuhkomꝏmꝏutch, ahque weetshonch kodtumꝏe kesukodtut, ahque peyomꝏutch neanogkemut nepâuzsaog.
3.7 Kusseh, ne nukon nussiyeumꝏutch, weekontamwe wadtauatonkqussuonk nô peyaumꝏúhkutch.
3.8 Nag matánumunach mattannitogig kesukod, neg pokodche tohshinukeg ummauonganꝏ.
3.9 Anogqsog ne wanonkꝏꝏk pohkenayeuhettich, natauwompattamꝏmꝏutch wequai, qut matteagwunnúꝏutch, kah naumꝏmꝏuhkitch idchuwompan.
3.10 Newutche matta kuppohhamꝏmunꝏ wutôontomukque squontamash, kah matta ahtautauómunꝏ unkquanumóonk wutch nuskesukqut.
3.11 Tohwutch mo nuppꝏwós wutch wutôontomukqut? tohwutch mo mauchish nâshâôus, sohhamon wutch menogkussit.
3.12 Tohwutch mukkuttukquog mat wuttamhéhettégish? asuh tohwaj mohpanaganúꝏgus woh nunnꝏnunat?
3.13 Newutche yeuyeu woh nutchequnussin, kah woh nutchequnap, woh nukkouem, neit woh nutanwôsin.
3.14 Weeche ketassꝏtamwog, kah kenꝏnuwaenuog ut ohkeit, neg touishinne ayeuongash ayimauoncheg, wuhhogkauh.
3.15 Asuh weeche sontimosog neg ohtunkig gold, neg nomwohtunkig weekꝏout silver.
3.16 Asuh onatuh adohtôsik nꝏnetuonk, matta woh nutappu. onatuh mukkies mat na naumꝏg wequai.
3.17 Na uttit matchetꝏwog wohkukquoshin ꝏtamehpunohteaonganꝏ: kah na wuttit sauunnumuneau anwôsinwog.
3.18 Kobshakinnutcheg moaeu anwosinwog matta nꝏtamꝏog ꝏwadtauatonkqussuonk sunnukkutchohhꝏen.
3.19 Papeississitcheg & matikenukeg na wutapineau, kah wuttinneumun chipappu wutch wussontimomut.
3.20 Toh waj wequai aninnumauit noh onkuppunadt, kah keteaonk noh wesogukketeahogkounit?
3.21 Noh ashkhꝏk nuppꝏonk, qut matta ohtano, kah ꝏwonukkontamunnau, anue onk nish adahtôe nompakꝏunash
3.22 Neg mꝏcheke weekontogig, kah muskouanatamwog namehteauehettit weenohke?
3.23 Toh waj wosketomp aninnumauit wequai, noh ummay aduhtôsik, kah noh God wéeninneutauont?
3.24 Newutche nummishanamꝏonk peyaumꝏ, ash mameetseop, kah nummauongash sokemoash onatuh nippeash,
3.25 Newutche ne mꝏcheke quohtamomp nunnuhkukkongqun: kah ne quohtamomp nuppeyoqun.
3.26 Matta mo nꝏniyeuh, asuh matta nutanwohsinꝏp, kah matta nutchequnappeup: qut onch wutamehpunaok peyomꝏ.
4.1 Neit Eliphaz wut-Temanite nampꝏham kah nꝏwau.
4.2 Nꝏche keketꝏkauunog, sun woh kutunkquanum? qut howan woh kohchittohhontog keketꝏkon?
4.3 Kusseh, kukkuhkꝏtomau monaog, kah kummenuhkehteuh nꝏchumwi menutchegash. 
4.4 Kukkuttꝏwongash wuttahshinukquinash noh panshont, kah kummenuhkeh nꝏchumwe mukkuttukquog.
4.5 Qut yeuyeu kenuhkukkunkqun, kah kussauunum, kummussunukqun, kah kꝏtamehpunam.
4.6 Sunnummatta yeu kꝏwabissuo[n]k kꝏtꝏn[a]tamꝏonk, kussampweusseae mayash, kah kutannoôsuonk?
4.7 Mehquontash kꝏwehquetumoush, howan on[X]uppunadt, mat woshkhuog: asuh uttoh ut sampweusseaenuog tummuswoneau?
4.8 Neane naumomp, neg anaskohkogig matcheseonk, kah ohketeacheg panneseonk, nenan ukkepunumuneau. 
4.9 Nashpe wunnashaonk God paguanog kah nashpe wutchanꝏe nasháonk mohtupaeog.
4.10 Owodtauatonkqussuonk qunnonou, kah ꝏwodtauatonkqussuonk uhqueneunkque qunnonou, kah weepittꝏꝏash wushke qunnonꝏog pokshaash.
4.11 Nukkone qunnonou nuppꝏ wutche quenauwehikꝏonk ne woh nashoncheh, kah menuhke wushkoshimwe quñonꝏog, naswayeuog.
4.12 Kah ne teag nukkeme paudtontean, kah nehtauog wutogguhse attumunumun.
4.13 Anantaman nashpe nukonae monomansuonk, kussukkoueonk nohkukauoncheh wosketompuh.
4.14 Wabesuonk nunnuhkukunk, nunnukshaonk ne wame nushkonash nanakushahtauomꝏuk.
4.15 Neit nashauonk pomushau anaquabeh, nꝏweshuwussuwongash neepattaásh.
4.16 Chequnikkompau, qut matta nꝏwahteoon neanussit: unnunneukontunk appeup anaquabeh, chequnappuonk ohtóp, kah nunnꝏtam wadtauatonkqussuonk.
4.17 Nuppꝏe wosketomp, sun woh anue sampweussumau Godoh sun woh wosketomp anue pahkeseumau kezhukqutcheh.
4.18 Kusseh, wanne pabahtanumoꝏ wuttinneumoh, kah wut-Angelsumoh ogquontamauau mattamm[a]gꝏonk.
4.19 Uttoh en ogguhse nah apinutcheh, manꝏnechikkomukqut: noh ukquenohtogkum ohteau puppissiyeuut, neg negonne sukqushanutcheg onk nóh eechonum.
4.20 Neg pagwanoog wutch nompoaeu pajeh wunnonkꝏut, nag micheme nuppꝏog, wanne howa wunnanauanumꝏh.
4.21 Nag ꝏneetuonganꝏ ne apetunkquehettit, sunnummatta amaemunꝏ? nag nuppꝏog, kah wanne ꝏwaantamꝏonganeog.
5.1 Yeuyeu wehkom, tohneit woh howan nampꝏhamunkquean, kah howae waneetupanatogig monunneauadt.
5.2 Newutche musquanittamꝏonk nushau mattammagwoh: kah ishkauꝏnittuonk nushau assꝏtuoh.
5.3 Nunnauomp assꝏtuog ꝏwadchubukꝏog, qut teanuk nummatantamup wutayeuonk.
5.4 Wunneechanoh naꝏsukomwog wutch wadchanittuonganit, kah nag sukqutchahoog ut squontamut, kah matta howan uppohquohwhunuh.
5.5 Wuttinnauwontam kodtuppꝏ mahchipwun, kah ꝏtinnumun asinnekóussehtu, kah mukkꝏkinnuwaen qusseashkꝏ ꝏweenauwetuonganꝏ.
5.6 Tohkonogque unkquanumꝏonk matta sohhamꝏmunꝏk puppissiyeuut, kah wuttamehpunaonk matta sohhamꝏmunꝏ ohkeit.
5.7 Qut onch wosketomp en neetu wuttamehpunnaonganit onatuh chikinásog ashpsháhettit.
5.8 Woh nunnatinneah God, kah nutattush God nuttinniyeuonk.
5.9 Noh asit môgagish, kah matta woh namehteauunash monchanatamweyeuꝏkish, nish matta woh ogketamꝏunash.
5.10 Noh sokanonukóntog ohke, kah annꝏtam nippeash ut ohteukontu.
5.11 Wutushpashónat neh agwapinitcheh: onk yeug mógig woh misheheáog en wunniyeuonganit.
5.12 Penushadtáhtoh uppogkodtantamꝏongash asꝏkekodteamoen, newaj wunnutcheganꝏ nꝏnúnnumꝏmꝏuk ussémꝏut ne kod ussémꝏuk.
5.13 Wuttohqunau waantamwoh ut wutasꝏkekodteamowonganit: kah ukkenꝏsuwaonk chenauausu adchéchequáumôhshau.
5.14 Unnómasháog pohkenáhtu kesukodáe, kah nahnattꝏnumwog puhshequáe, onatuh nohkog.
5.15 Qut wadchanau matchetuog wutch togkodteganit, wutch wuttꝏnꝏóut, kah wutch wunnutcheganit manuhkesit.
5.16 Ne wuttinne matcheku annoósin, kah matcheseonk kuppuhham wuttꝏn.
5.17 Kusseh, wunniyeu wosketomp neh God sasamatahwhoncheh: newutche ahque sekeneash wussasamatahhꝏwaonk wame Manuhkesit.
5.18 Newutche kechesuáhuau, kah wuttittipapinun: nꝏchumwehtahhꝏau, kah wunnutchegash wunnetskehteauunin.
5.19 Pish kuppohquohwhunuk ut nequtta tahshe wuttaméhpunnaonganit, nux, nesausuk tahshit, machuk matta pish kummissunukꝏ.
5.20 Mashagquok, pish kuppohquohwhunuk wutch nuppꝏwonganit: kah ayeuwuttimug, wutch ummenuhkesuonganit togkodteg.
5.21 Pish kutadtashik wutch meenane sasamatahwhuttuonganit: kah matta pish kꝏwabesu paguanuonk peyaumꝏuk.
5.22 Pish kutáhanehtam paguanuonk kah mashagqunneáonk: kah matta pish kukqushoh ohkée puppinashimwog.
5.23 Newutche pish kꝏnꝏwontam ohteuhkone qussukquanash: kah ohteakóne puppinashimwog, pish kꝏnohteaómukquog.
5.24 Kah pish kꝏwahteoh, kutayeuonk pish wunohteómꝏ, kah pish kenátauwohto kutayeuonk, kah matta pish kummatchesu.
5.25 Kah pish wonk kꝏwahteoh, kꝏskannemuneog pish monáog, kah kutontseonk onatuh moskehtuash ut ohkeit.
5.26 Pish kuppeyam kꝏweenohkit kꝏnenukkuhquiinneat, onatuh weatchiminnée shok ut wututtꝏchéiyeumut. 
5.27 Kusseh, yeu, nunnatinneakontamunan, nnih, nꝏtash, kah wahteaush wutch kuhhogkat.
6.1 Qut Job nampꝏham kah nꝏwau,
6.2 Woi napéhnont nunneuantamꝏonk pannuppe quttompaghꝏtómuk, ut nutunkquanumꝏonk moáe tahshinumuk ut qutompaghꝏteganit.
6.3 Newutche yeuyeu, woh ánue tuhkequan onk ketahhane nagunt, newaj nukkuttꝏwongash misseashkumup.
6.4 Newutche kôuhquodtash wame masugkenuk nutappehtunkqunash, ne unkquoshkeht, ꝏtattamuneau nunnashauonganog: ꝏwábuwéhteaongash God, nutayeuuhkonittue wunuhkongqunash.
6.5 Sun touohkomukque asse man wamoskehteumitcheh? asuh sun ox kuttꝏwau, wameechumumitcheh?
6.6 Ne kóhkonneupukquok sun woh ne toh ut meechin, qut matta salt? asuh sun toh aspukquodt ne wompag wôôu?
6.7 Nukketeahogkou nish sekeneogish mussunnumun, yeush nutunkquanumꝏe meetsuongash. 
6.8 Napehnont nutáohtauun nꝏwehquetumóonk, kah God aninnumaiit ne pahtsuwontam?
6.9 Unnantog God ôhshkomehtówhitch, onk woh pogketnutcháeu, kah woh nuttummetóhuk.
6.10 Neit woh ashpummeu nꝏwekontamꝏongan, nux, woh nummenuhkeh ut unkquanumꝏonganit, wohquanummuwahkitch, newutche matta nuttadtahtoou ukkuttꝏwongash waneetupanatamweyeuit.
6.11 Teagua ummenuhkesuonk, woh nꝏtannoósuonganinneat? kah teaguas nꝏwohkukquóiyeum woh nussépe pomantamunat?
6.12 Nummenuhkesuonk sun ummenuhkesuonganꝏ qussukquanog? asuh nꝏweyaus sun wompuhshogkꝏꝏ?
6.13 Sunnummatta nutannumonteaonk nutappehtunkꝏh? kah waantamóonk sun nutamaꝏhkomontean?
6.14 Howan unkapunadt, woh kittimunkkinneunk weetompuh, qut nukkodtum qusháonk wame Masugkenuk. 
6.15 Neematog asꝏkekodteamꝏe usseog onatuh sepuissut, neane kussehtanne sepuésut, nag ne wuttin ámaeneau.
6.16 Neg mꝏésitcheg wutche kuppad, uttoh adt kꝏn unkwhosit.
6.17 Nꝏche kussopasit, mohtuppaémo, kussopittag, nag mohtuppaéog wutch áyeuonganꝏóut.
6.18 Ummayeue wutaonganꝏash panneómꝏash, monteagwuninnꝏash, kah paguanuꝏash.
6.19 Temae chippanꝏongash natauwompuog, Shebae chippanꝏongash uppahtsuontamuneau.
6.20 Nag quehquenauánumóog, newutche annoósuog: na uppeyoneau, kah akodchuog.
6.21 Newutche yeuyeu kummatteagwunnuꝏmwꝏ kenaumumwꝏ nukkepshaonk, kah kꝏwabissimwꝏ.: 
6.22 Sun nussimus, paudtiegk? asuh onkquatiek wutch kꝏweenaueetuonganꝏout.
6.23 Asuh pohquohwhunegk wutch wunnutcheganꝏout matwaog, asuh manꝏwhegk wutch wunnutcheganit masugkenuk?
6.24 Kuhkꝏtomah, kah pish nutchequnap: kah wahtamwahe uttoh adt pannesee.
6.25 Uttoh en chekeeyeuꝏ sampwekuttꝏwongash? qut kꝏweogquttumꝏonganꝏ teaguas auskontamꝏmꝏ?
6.26 Kuttinantamwꝏ auuskontamunat kuttꝏwongash kah wuttinnꝏwaongash noh matannꝏsuonganeg, nish onatuhyeuꝏgish wabanit?
6.27 Nux, kukkꝏshkôuhteamwꝏ touwies, kah kꝏwonukkouomwꝏ ꝏweetompain.
6.28 Newutche yeuyeu tapeneamꝏk, monunne[ie]k, ne anaquabeog ohteau, pannꝏwaan.
6.29 Qushkek kꝏwehquetumauunumwꝏ, ahque matcheseonganuith, nux, qushkek wonk, nussampweeonk ohteau.
6.30 Sun matcheseonganuꝏ nuttꝏnit? sun woh nꝏwahteamꝏonk wahteauꝏmꝏ wôunkagish?
7.1 Sunnummatta kukquttumauoun wosketomp ahquompi ut ohkeit? sunnummatta ukkesuokdtumash wonk ogqueneunkquodtinnꝏash ukkesukodtumut noh onkquttauut?
7.2 Onatuh wuttinneumun, menuhke kodtantog onkauohteau, kah onatuh noh annꝏnit pahtunk wutanakausue onkquatunk·
7.3 Ne netatuppe nutahtowahuonat tahnꝏchée nepauzsaog, kah sauunnumꝏe numꝏe nuhkonash nish kohquttumiimukish.
7.4 Sepsinon, nussim, ahquompak woh nutomohkem, kah nuhkon mahtsheau, nummꝏcheke wahwaabim pajeh idchuwompanit.
7.5 Neyaus hogkꝏ askꝏkoh, kah puppissiyeue papontukqugish, nattuhquab pukusheau, kah nishkeneunkqueyeuꝏ.
7.6 Nukkesukodtumash kogkenupishaash anue onk monakenehteaen wusshutleum kah mohtshaash matta wadtannoosuonganean.
7.7 Woi mehquontash nuppomantamꝏonk wabanuꝏ, nuskesuk matta pish wonk naumꝏ wanegik.
7.8 Wuskesuk noh nógqueh, matta wonk pish nunnógkꝏ: kuskesukquash nunnuhkunk, kah neg nummatteagwunnu:
7.9 Mahtokqs mohtuppaemo, kah mohtsheau, netatuppe noh womussit en wenohkit, matta pish wonk kuhkuhqueu.
7.10 Matta pish wonk qushku en wekit: kah wutayeuonk matta pish wonk wahhikꝏ.
7.11 Newaj matta nutcheqununumꝏ nuttꝏn, nukkeketꝏkam, wutch nunnashauongane onkapunnaonk, nutammous wutch nukketeahogkoune weesogkunꝏonk.
7.12 Sun nen kehtoh asuh pꝏtab, newaj askuhwhosean?
7.13 Anꝏwan nutappin pish nꝏwekontamwahik, ne apsin pish ánekonteauꝏmꝏ nutammóussuonk.
7.14 Neit kussiashkisasheh nashpe unnukquomꝏongash, kah kukquehquénau[á]numwéheh nashpe monomansuongash.
7.15 Newaj nukketeahogkou pepénog ketcheuâbissúonk, kah nuppꝏonk anue onk keteaonk.
7.16 Nutjishontamun, nussekeneam nagwutteae pomantamun: ahqheh, newutche nukkesukkodtumash tahnꝏcheyeuꝏash.
7.17 Howan wosketomp noh woh mahshehteadt? kah noh woh ponamauadt kuttah.
7.18 Kah woh kenadtauwohheonat nish noh mohtompan, kah woh kukqutcheh nish noh uttꝏche.
7.19 Toh kuttittꝏche matta nukkossꝏ? asuh mat kutahqheh nô pajeh nukqushasunneat nussꝏhk.
7.20 Nummatchesem, toh woh kuttinhesh, woi ken wadchanadt wosketompaog? toh waj panamiean kuhkinneadtꝏ piuhsuke ken newaj ꝏweasseongane nuhhog?
7.21 Kah tohwutch mo ahquontamiean nummatcheseonk, kah amaunumiean nuppanneseongash, newutche yeuyeu pish nukkouem puppissiyeuut, kah pish kenatinneawheh nompoaeu, qut matta pish nutappu.
8.1 Neit Bildad wus-Shuhut nampꝏham kah nꝏwau.
8.2 Toh woh kittinnꝏhque yeush nꝏwonash? kah kuttꝏnꝏe kuttꝏwongash onatuh mahshetashik.
8.3 Sun God woonkitteau wussittumoonk? asuh wame masugkenuk sun woonkitteau sampweusseonk.
8.4 Keneechanog matcheneheahettit, kah pogkenont wutch uppanneseonganꝏ.
8.5 Nompoaeu natinneawhadt God, kah wehquetumauadt wame masugkenuk.
8.6 Pahkesean, kah sampwesean, wunnamuhkut yeuyeu woh ketohkinnumwanshik, kah kussampweusseaeyeuonk woh wunniyeuteoh.
8.7 Tôkonogque waj kutchissinan peasin, qut kutogkomaiyeumut pish nano missi.
8.8 Newutche natꝏtomwehteash kꝏwehquetumoush, negonuhkongqueog unnukkuhquiyeuonk, kah nanashweah kuhhog, kenatinneakononat ꝏshꝏoh.
8.9 (Newutche kenawun webe wunnonkꝏ, kah monteag kꝏwahteomun, newutche nukkesukkodtumunonash ut ohkeit onatuh onkauohtaut. )
8.10 Sun nag, matta woh kukkuhkꝏtomunkꝏog, kah kuttukꝏog, sohwhunnumꝏog kuttꝏwongash wutch wuttahhꝏwout?
8.11 Sun woh misashq neetu ut wanne pissagquanit? sun woh wusshashquobok neetu wanne ut nippenꝏut.
8.12 Ashpame ashkoshquesit, kah ashq tatummetahwhomukup, missꝏpassu negonne onk ne teagwe moskeht.
8.13 Ne wuttatuppeyeuinneau ummayyeuꝏash wame neg wananumoncheg Goduh kah eiantogkiog wutannoosuonganꝏ pish awakompanomꝏ.
8.14 Noh wutannoosuonk pish tummehthamun, kah ne pabahtantog, pish manunapitteae hashabpuh.
8.15 Noh pish ompatussin wek, qut matta pish menehkohtano: pish ummenuhkinnumun, qut matta sepohtano.
8.16 Noh weesôesu ut nepauzsaut, kah ꝏtuhqunash sohwekinash ut wuttittanohketeaonganit
8.17 OOwadchabukumash weinissinash numwonkquae, kah naumꝏmꝏash hassunnee ayeuonk.
8.18 Ushkomehtahwhont wutch wutayeuonganit, neit pish uppannꝏwohtauoh, nꝏwau, matta kenanauunꝏ.
8.19 Kusseh, yeu weekontamꝏonk ut ummayut, kah wutch ohkekontu onkatogig pish neetuog.
8.20 Kusseh, God matta pogkenaau sampweseaenin, kah matta woh aninnumauau matcheseaenuh.
8.21 Nô pajeh numwohtunk kuttꝏnit ahanuonk, kah kussissittꝏnash nashpe musko[u]anatamꝏonk.
8.22 Neg sekeneunkqueaneg pish hogkꝏog akodchuonk, kah wutayeuonganꝏ matchetꝏog pish monteagwuninno.
9.1 Neit Job nampꝏham kah nꝏwau.
9.2 Nꝏwahteoun ne wunnamuhkut, nnih, qut uttoh woh wuttin wosketomp sampweusseaenuin ut Godut?
9.3 Penuanumont, matta woh wunnampꝏhamauoh pasuk, ut nequt muttannonganogkodtut,
9.4 Noh waantamwutteahau, missugken ut menuhkesuonganit: howan noh ayeuuhkonittue manu[h]kéheont wuhhogkuh, kah wániit.
9.5 Noh ontahtunk wadchuash, kah matta ꝏwahteauunaoash, nish kꝏskonukish ut ummusquanittamꝏonganit.
9.6 Noh tadtau[n]uhteadt ohke wutch wutayeuonganit, kah nish neepattunkquongash nunnukshaash.
9.7 Noh annꝏnont nepauzsoh, kah pashpishoou, kah sealteau anogqssoh.
9.8 Noh nase sepagenuk kesukquash, kah ohpantu kehtahhaontugquoh.
9.9 Noh ayim Arcturus, Orion, kah Pleiades, kah sowaniyeue chambersash.
9.10 Noh asit mogagish matta woh namehteouunash, nux kah monchanatamꝏongash matta woh ogketamꝏunash.
9.11 Kusseh, nukkishkuhkonk, kah matta nunnau, wonk kutchittoushau, qut matta nꝏwaheuh.
9.12 Kusséh wutamaunum, kah howan woh ꝏtameheuh? howan woh wuttinuh toh kutussen?
9.13 God matta wutontinumꝏk ummusquantamꝏonk, pittuanumwe aninnohsuenuog wunnauwogkompauwehtauouh.
9.14 Uttoh woh nuttin ogguhse nampꝏhamauon, kah nuppepenamunat nukkuttꝏwongash nukkeketꝏhkonanonut.
9.15 Togkonogque nussampweusseaenuin, qut onch mat nunnampꝏhamauoh, qut woh nunnanompassum nꝏsittumwaen.
9.16 Wehkomogkus, kah nampꝏhamius, matta woh nꝏnamptamꝏ nꝏtam nꝏwadtauatonkqussuonk.
9.17 Newutche nuppohquenuk nashpe mishetahshineoh, kah mishehteau nuttanhegah tahnꝏche.
9.18 Matta nuttenanumukꝏ nunnashonat: qut nunnumwohtunk weesogkinnoonk.
9.19 Nꝏwaon menuhkesuonk, kusseh noh menuhkesu, kah nꝏwaon wussittummoonk, howan woh kohquttumiit.
9.20 Sampweogquanumon nuhhog, nuttꝏn woh nuppogkodchimuk, nꝏwaon nuppahkes, wonk woh nꝏwoonki ogquanumit.
9.21 Tohkonogque pannuppeyeuean, matta woh nꝏwahteoh nukketeahogkou: woh nussekeneam nuppomantamoonk.
9.22 Yeu pasuk teag, newaj nꝏwái, nushau sampweseaenuh, kah matcheseaenuh.
9.23 Sasamatahwhuttuonk teanuk netahshinnuꝏꝏk, woh ahanehtauau ukqutchhuaonk matta wuskhuadt.
9.24 Ohke aninnumauon ut wunnutcheganit matchetou: unkhum wuskesukꝏash nah wussittumwaenuh matta nanꝏg, uttiyeuoh kah howan noh?
9.25 Yeuyeu nukkesukodtumash anue kenupshaash onk noh quogqueaen: nish ptꝏemꝏash naumꝏmunꝏash wanegik.
9.26 Nish pamhomꝏash onatuh kenupshae kuhtꝏnogquash: onatuh wompsikꝏk noh kanupshont in wunnehtoonganit.
9.27 Nꝏwaan, nukkodwunantam nuttahhauwohómꝏonk, nukkodamaunum nunnꝏwehpunaonk, kah nꝏwekontamwah nuhhog.
9.28 Nꝏwabesuwontam wame nutunkquanumꝏongash, nꝏwahteoh matta kummꝏsanumeuh.
9.29 Matchetouon, tohwhutch neit tahnꝏche anakausee.
9.30 Kutchessumog nuhhog kꝏne nippe, kah ahche pakkettauon nunnetchegash.
9.31 Qut onch kuppetuhkoneh pahsohtheganit, kah nehenwonche nuthogkꝏunash woh nutunkquanumunk.
9.32 Newutche noh matta wosketomp neane nen, noh woh nunnampꝏhamauonat, kah woh naneeswe peyonanonut wussittumoonganit.
9.33 Kah matta howae wunohteahuwaenin ut nashomunonut, noh woh naneeswe ponamunkqueog wunnutcheg.
9.34 Amaunumiitch wussasamatahwhuttuontug kah qushaonk ahque wabesuhikquttei.
9.35 Neit woh nukkeketꝏhkam kah woh mo nukqushoh qut matta ne nuttinniein.
10.1 Nukketeahogkou sauwepomantam, nupponamau nuhhog nutahhauohomꝏonk nukkeketꝏkontam ꝏweesuogkinnꝏonk nukketeahogkou.
10.2 Nuttin God ahque pogkodchimeh, nahtusseh tohwutch penꝏwanumean.
10.3 Sun wunnegen ut kohhogkat woh kussunukkutchohꝏonat? woh kutjishontamunat kenutchegane anakausuonk, kah woh wohsuman ukkenꝏsuwaonk matcheetou?
10.4 Sun ken weyausue kꝏskesuk? asuh sun kutogque naum wosketompaut?
10.5 Kukkesuokkodtumash onatuh ukkesukodtumash wosketomp? sun kukkodtumomash onatuh wosketomp ukkesukodtumash.
10.6 Newaj natꝏtaman natinnehaman nummatcheseonk, kah nuppanneusseonk.
10.7 Kꝏwahteoh mat nummatcheseaenuꝏ, kah wanne howan woh pohquohwussꝏoou wutch kenutcheganit.
10.8 Kenutchegash nukkezhikup, kah waeenu moae nukkuhkenauwehhikqunapash, qut onch kutushkomehtawheh.
10.9 Mehquantash, kꝏwehquetumoush, kukkezhip onatuh manꝏnsk; kah sun woh kuppasꝏeh puppisiyeuut?
10.10 Sun matta kussokeneumus onatuh sogkodtunk, kah kutahchishahip onatuh chees ahtshunk?
10.11 Kutogquossup mattuhquab kah weyaus, kuppummenutiip nashpe wushkonash, kah mutchahtash.
10.12 Kittinnumiip pomantamoonk, kah kitteamonteanittuonk, kah kenadtauwahuwaonk wadchanau nunnashauonguh.
10.13 Kah yeush kutadtahtauunash ut kuttahhut, nꝏwahteoh yeu kꝏwetomukqun.
10.14 Macheseon, neit kukkehkinneasuoseh, kah matta pish kutahquontamiyeuh nummatcheseonk.
10.15 Matcheetꝏon, missi nutonkupunaonk, kah sampweusseaenuean, matta nuttahshinnumꝏ nuppuhkuk: numwabetunk quehquenauánumóonk, newutche naish nꝏtamehpunaonk.
10.16 Newutche nano missi: kutogque wohwomꝏhkah nushquetue qunnónouut: kah wonk kummonchanatamwe nahtitteam kuhhog ut nuhhogkat.
10.17 Kꝏshkeh kꝏwauwaeneumog ayeuuhkonittue nen, kah nano kummishteoh kummusquanummúonk: ôsꝏwunnumꝏongash & ayeuwuttuongash nutayeuuhkonukqunash.
10.18 Neit tohwaj sohhꝏwussean wutch wutôontomukquit, napehnont nuppꝏós, kah matta muskesuk nagkꝏós.
10.19 Woh nuttinni, onatuh ne matta ániyeu, woh nutussꝏwunnitteop wutch wutôontomukqutit weenohkit.
10.20 Sunnummatta nukkesukodtumash ogguhsinꝏash? neit netahsheyeush, kah ahqheh, onk woh nutogg[u]hse wekontam.
10.21 Asq yeu wámꝏomp, kah matta wonk qushkeon, en pohkinnumwe ohkeit, kah wutonkauohtomut nuppꝏonk.
10.22 Pohkeniyeue ohke neane ne pohkenái, wutonkouóhtom nuppꝏonk, na matta adt kuhkenauohtanꝏg, kah uttoh adt wequai onatuh pohkenaagk.
11.1 Neit Zophar wun-Naamathit nampꝏham kah nꝏwàu,
11.2 Sunnummatta woh mataânukish kuttꝏwongash nampꝏhamꝏunash? kah noh mꝏchekoneumut wosketomp, noh woh sampweogquanumau?
11.3 Sun woh kuppannꝏwaongash chequnaphikquog wosketompaog? kah momontosean, sun matta woh howan kutákodchehikꝏh?
11.4 Newutche kussim, nukkuhkꝏtomwehteaonk pohki, kah nuppahkes ut kuskesukqut.
11.5 Qut, woi napehnont God ketꝏhkont, kah ayeuuhkonittue wôshwunnumunkquean wussissittꝏnash.
11.6 Kah woh kukkuhkꝏtamunk kemeyeuꝏꝏkish waantamóonk, nag pushkeyeuꝏꝏash ne noh ohtag; wahteaush newutche, God kutogguhse wutchimuk, onk nean tummuhhouómꝏuk kummatcheseongash.
11.7 Sun woh nashpe natinneateaonk kenámeh God? sun woh kuppannuppe námeh noh wame Masugkenuk?
11.8 Ne sohkunkquodt kesukqut, toh woh kutussem? mꝏnôi onk ne chepiohkomuk, teaguas woh kꝏwahteoh?
11.9 Nean ukqutwhôsik, qunni onk ne ohkeit, kah mishekishkoi onk ne keitoh.
11.10 Noh tummehtahhog, asuh kuppuhhôsit asuh mayanuk, neit howan woh ukqushkinuh?
11.11 Newutch wahheau tahnꝏche wosketompuh, kah wonk naum matcheseonk, sunnummatta woh neit wunnatwontamꝏun?
11.12 Newutche tahnꝏche wosketomp kodwaantam, tohkónogque wosketomp, unnenekit onatuh touohkomukque assese wushkoshimomésut.
11.13 Quagquashwunnuman kuttah, kah summagunnumauad kenutchegash wuhhogkaiyeu.
11.14 Matcheseonk ohtag kenutcheganit, nóadtit ponsh, kah matcheseonk ohtahkitch keekit.
11.15 Newutche neit pish wanne chohkanꝏe kuttahshinum kuskesuk, nux, pish kummenuhkes kah matta pish kꝏwabesu.
11.16 Newutche pish kꝏwanantam kutonkquanumꝏonk, kah pish kummequontamun onatuh nippe ne pamshunk.
11.17 Kah kuttinnꝏhquiyeuonk pish ánue pahkeneunkquot onk ne pohshequae: pish kꝏwô[s]um, pish kutogqueneunkqus mohtompanit.
11.18 Kah pish kꝏni, newutche na anwosuonganúꝏ, nux, pish kꝏwonteam, kah pish kꝏniyeue anwôsin.
11.19 Wonk pish kussepsin, kah matta pish howan kꝏwabesuwahikꝏ, nux, mꝏnaog pish kenanompassumuk.
11.20 Qut wuskesukꝏash matchetꝏog pish panushaash, kah nag matta pish pohquohhamꝏog, kah wutannoósuonganꝏ pish ogqueneunkquodt napumuk.
12.1 Kah Job nampꝏham kah nꝏwau.
12.2 Mat chanantamoonk, qut kenaau missinninnuog, kah waantamoonk pish kꝏweeche nuppꝏantamumwꝏ,
12.3 Qut nꝏtah neane kenaau, mattá nutanue penushomunꝏmꝏ onk kenaau, howan yeush matta wahteauꝏk?
12.4 Nen pasuk noh momontauont wetatteamungoh, noh wehkomont Godoh, kah wunnampꝏhamauoh: pahkesue sampweusseaen noh mameshanánumwehtanau.
12.5 Noh kanuppee tꝏnequssuk, ogqueneunkqussu lamp noh jishanumit ut unnanumaonganit noh manunussit,
12.6 Makꝏkinnuacheg wekuoash wunniyeumꝏash, kah nag mꝏmꝏsqheoncheg Goduh nanauwiyeuog, ut wunnutcheganꝏout God uppaudtauun.
12.7 Qut yéuyeu natꝏtomau puppinashimwog, kah nag woh kukkuhkꝏtomungquog; kah mamachekesukque psuksesuk, kah nag woh kummishamunkquneau.
12.8 Asuh kenꝏtash ohke, kah ne woh kukkuhkꝏtomunkqun, kah kehtahhanne namohsog woh kꝏwahteauwahikquneau.
12.9 Howan wame yeuh matta wahteauꝏk, wunnutcheg Jehovah yeuh ukkezheuh.
12.10 Howan wunnutcheganit ohtag ukketeaonk nish noh pomantamwe owaas, kah wunnashaonk wame wosketomp[a]e weyaus?
12.11 Sunnummatta mehtauog qutchehteoꝏ kuttꝏwongash? kah muttꝏn wahteam ummeesuonk. 
12.12 Kehchiog waantamwog, kah sepe pomantamwehettit ꝏwohwohtamꝏonganuog.
12.13 Weecheiyeumuk waantamꝏonk kah menuhkesuonk, noh kenꝏsuwaonganu kah wohwohtamꝏonganu.
12.14 Kusseh wunnꝏketahhamun, kah matta wonk wohayimꝏun, noh kuppuhwau wosketompuh, kah matta woh wonk woshwunnumꝏun.
12.15 Kusseh noh kogkounum nippeash, kah nish nunohtaash: wonk ummoncheahtauun, kah nish kꝏshkonumꝏmꝏash ohke.
12.16 Weechayeumuk menuhkes[u]onk. kah waantamoonk, noh asꝏkekomit, kah noh asꝏkekodteamwit, wuttaiheuh.
12.17 Kenꝏsuaenuh ummatchhuwae wutaméꝏwunuh kah mattammagweheau wussittumwaenuh.
12.18 Ompeneum ketassꝏtamwog ukkishpissuonganꝏoash, kah upputtugquobpinuh ut wusseganꝏout puttukquobpis.
12.19 Woskehuwae monchanau sontimosoh, kah kepuhteáu masugkenutcheh.
12.20 Ontahtou ukkuttꝏwonk pabohtanumukqussit, kah amaunum ꝏwohwohtamꝏonganꝏ kutchisog.
12.21 Sokenum jishanittuonk ut sontimahtu, kah nꝏchumwehteau ummenuhkesuonk masugkenuk.
12.22 Wôshwunum mamꝏnáagish wutch pohkenahtu, kah wussohwuttauun en wequaiyeuut wutonkouohtom nuppꝏonk.
12.23 Noh nano misheteau wutohtimoinneash, kah nah uppaguanuh, ummishe kishkeheau kah nah wonk wussampweheuh.
12.24 Amaunum wuttahhou negonneyeuwunutcheh missinninnuh ut ohkeit, kah nah ꝏwauwonheuh ut touohkomuk na matta, adt máunꝏg.
12.25 Nag nanattꝏnumwog ut pohkenahtu, ne toh ut matta wequai, kah ukquehquehchikonaheuh onatuh kogkeussippamwenin.
13.1 Kusseh, nuskesuk wame yeu wunnaumun, nehtauog wunnꝏtamun kah wohtunk.
13.2 Ne wahteauog, nen wonk nꝏwàhteoun, matta nutagwappehtauunomwꝏ.
13.3 Wunnamuhkut, nukkedkenꝏn noh wame manuhkesit kah nukod nomaiyeukon God.
13.4 Qut kenaaú ayikeg pannꝏwaongash, wame kenaau matta kittinnompamukqussue ponaskehtuáeneumwꝏ.
13.5 Woi napehnont mamusse chequnappeog, kah ne woh kꝏwaantamꝏonganinneau.
13.6 Eyeu nꝏtamꝏk nutanomaiyeuteaonk, kah nꝏtamꝏk nussissittꝏne ke[X]etꝏkaongash
13.7 Sun woh kummatcheetoe keketꝏka[n]shomwꝏ God, kah sun woh kutasꝏkekodteamꝏe kenꝏtamwanshau.
13.8 Sun pish kutogqushissuóneau? sun kuppenuwanteanshómwꝏ God?
13.9 Sun wunnegen noh woh kenatinneohkónukqunnaóont: asuh neane pasuk wosketomp onkatoge mameshanimont, sun ne kittinne momeshanimóneau?
13.10 Wunnamuhkut noh pish kutáushkomukꝏ, keme ogqushissuónog wosketompaog.
13.11 Sunnum matta woh ꝏnetuonk kꝏwabesúhikꝏmwꝏ? kah wabesúonaonk kenuhkukkongquneáu?
13.12 Kummequanumitteaonganꝏwóash ogqueneunkquodtash pukquéit, kuhhogkáoash, manonske muhhogkash.
13.13 Chequenappek, mukkꝏnáek, onk woh nukkeketꝏhkam, kah shpunnadti toh kod shpunnai.
13.14 Toh wutch neemunnum nꝏweyaus ut neepitut, kah ponum nuppomantamóonk nunnutcheganit?
13.15 Tôkônogque nushikqueon, onk onch wóh nuppábuhtánum: qut nukkenꝏtamwontam nummáiash ut anaquabit.
13.16 Noh wonk nꝏwadchanitteaonk: newutche eiantogki matta pish peyauou anaquabit.
13.17 Menuhke nꝏtash nukkeketꝏkaonk, kah nuppohquttumꝏonk nashpe kuttauogꝏash.
13.18 Kusseh yeuyeu, nꝏnohtoh nuttinniyeuonk, nꝏwahteoh pish nussampwe[ ]ogquanumit.
13.19 Howan noh woh kônꝏtamwanshik? 
13.20 Webe ahque neese unnehheh, neit matta pish kupputtogquehtauunꝏ.
13.21 Noadtit en amaunumah kenutcheg: kah kukqushitteꝏonk ahque wabesuhikquttei.
13.22 Neit ken wekum, kah pish nunnampꝏham: asuh keketꝏkonti, kah nampꝏhamah.
13.23 Tohshinash nummatcheseongash kah nuppanneseongash, wahteauwaheh nummatcheseonk kah nuppaneseongash.
13.24 Tohwutch puttoghumau kuskesuk, kah kutogquanumeh kummatwomut?
13.25 Sun woh kussukqunnum wunnepog, papaumanuhh[o]g? kah sun woh kꝏnaumatehtham nunohtae sequekepúnegash.
13.26 Newutche weesogkonash ayeuuhkonittue wussukhumieanish, kutohtauwaheh nꝏske[n]ue matcheseongásh.
13.27 Wonk kupponam nusseetash stócksut, kah kuppahkompattam wame nummayash, kukkehkeneam nusseete mogquonash.
13.28 Kah nog ogqueneunkqussu annee teag wassinit mogtupaeu, onatuh hogkꝏ ne popohkumaog meechhettit.
14.1 Wosketomp noh neetuonont mittamwussissoh ogguhsinash ukkesukodtumash, kah monatash ꝏtamehpunnaongash.
14.2 Ogque sohham uppeshaunit, kah tummetahwhau: kah wonk ogque tꝏweu onkouuhtaut, kah matta nagwutteapu:
14.3 Kah sun kꝏwoshwunnumau kuskesukquash noh neanussit, kah sun kuppasꝏeh wussittumꝏonganit weeche ken?
14.4 Howan woh paudtunk pohki wutch nishkeneunkquodtit? matta howan.
14.5 Newutche ukkesukodtumash kukquttamunash, ne adtahsininit nepáuzsoh, kꝏwetomukqunash, kukkuhqutum newehqueyeuꝏuk, ne matta woh pamushano.
14.6 Qushkehtau onk woh anwôhsin, nó pajeh pakodche usseit ukkesukodtum, onatuh noh annꝏnit.
14.7 Newutche na annoosuonganꝏ papaume mehtug, tummehtahhamuk, ne wonk woh neekin, kah ne noh adt nꝏchumukquok matta woh ahquekininnꝏ.
14.8 Tôhkongque ꝏwadchaubukꝏm nukóneyeuꝏꝏk ut ohkeit, kah ne mehtugk nuppꝏmꝏuk ut ohkeit.
14.9 Qut nashpe weetemungquttu nippe woh wunnehtꝏnuhquameuꝏ, kah wuttuhqunnuꝏ onatuh mehtugqut.
14.10 Qut wosketomp nuppꝏ kah mahtsháu, nux wosketomp nuppꝏ, kah ut toh kó wutapin.
14.11 Onatuh nippee mahtshunk wutch kehtahhannit, kah tomogkon nano monchemꝏ, kah nunnohteau.
14.12 Neweyane, wosketomp sepsinin kah matta omohku, nô pajeh matta wonk kesukqunꝏg, nag matta pish tꝏhkeog, kah matta pish omohkinoog wutch kouenat.
14.13 Woi napehnont adtahshean wenohkeit onk woh asampamukquodtut kuttit wadchaneh, noh pajeh kummusquanitteaonk pamushait, onk woh kukkuhuquttumah kuhquttumoe ahquompi, kah woh kummehquanumeh.
14.14 Wosketomp nupuk, sun wonk woh pomantam? wame nukkuhquttumwe kesukkodtumash, nuppahtus, no pajeh nuppenꝏwodtum peyomꝏuk.
14.15 Pisk kꝏwehqutteam, kah pish nunnampꝏham: pish kukkodtantam kenutchegane anakausuonk.
14.16 Newutche yeuyeu kutogketam nutontanehtuongash, sunnum matta kutaskhumꝏ nummatcheseonk?
14.17 Nuppanneusseonk sealhausu ut manꝏtut, kah kutushquom nummatcheseongash,
14.18 Kah wunnamuhkut wadchu penushunk matteagwuninno: kah qussuk ontohtosu wutch wutayeuwonganit.
14.19 Nippeash nehnegikkomꝏmꝏ qussukquanash, kummꝏsohteapadtoh nish adtanneg[i]sh puppissiyeú ohkeit, kah kutushkomehtam wutannꝏsuonk wosketomp.
14.20 Kummicheme sohkau, kah paumwushau: kutosꝏwunnum wuttinnusuonk, kah kummoncheah.
14.21 Wunnaumonuh quttianumukqussuoh, kah matta ꝏwahteouꝏun, kah nag tiukquhqueheoog, kah noh matta nah ꝏwawunukꝏoh.
14.22 Qut ꝏweyausu wuhhog pish onkquamomꝏ, kah ukketeahogkounoh ut wuttinnomiyeumut pish mauoh. 
15.1 Neit Eliphaz wut-Temanit nampꝏham kah nꝏwau.
15.2 Sun woh waantamwenin sohwhanuhtam tahnꝏcheeu wahteauonk, kah woh wamepꝏ ut wunnogkussit wutchepwashinneuh.
15.3 Sun woh keketꝏkontam matta toh anompadtamꝏe keketꝏkaonk? asuh kuttꝏwongash nish woh matta toh anompadtomꝏgish?
15.4 Nux, kuppogketam wabesuonk, kah kukkogkounum peantamꝏonk ut anaquabit God.
15.5 Newutche kuttꝏn ketꝏhkontam kummatcheseonk, kah kuppepenam weenan asꝏkekodteamowen.
15.6 Nehenwonche kuttꝏn kuppagkodchimuk, kah matta nen, nux nehenwonche kussissetꝏnash kꝏwauwaonuk.
15.7 Sun ken negonne wosketomp noh neeteup? asuh kenegonne hetteamus onk nish wadchuash?
15.8 Sun kenꝏtaum̃us ukkemeayeum God? kah sun kenussanum waantamoonk.
15.9 Teaguas kꝏwahteoh ne matta wahteauꝏog? teaguas kꝏwahtam ne matta ohtauoog.
15.10 Weeche neenawun naneeswe wompuhquaog, kah kehchisog, anue kehcheyeuꝏ onk noh kꝏsh.
15.11 OOwekontamwahuwaongash God sun peasinash kuhhogkat? sun teag kemeyeuꝏ kꝏwetomuk?
15.12 Tohwutch kuttah monchanukquean? kah teaguasinish kuskesukquash sohpikquaehtog?
15.13 Newaj qunnuppenadt kenashaonk ayeuuhkonittue God, kah nish kuttꝏwongash kuttenantamunash sohhamꝏmꝏutch wutch kuttꝏnut?
15.14 Howan wosketomp woh uppahkesinneat? kah noh neetuonont mittamwussissoh woh wussampwe usseaenuunneat?
15.15 Kusseh, matta pabuhtanumau ꝏneetupanatamꝏmoh, nux kesukquash matta pohkanꝏash ut anaquabit.
15.16 Uttoh en mꝏcheke wonk wosketomp wunnishkeneungqussin, noh wadtattog matcheseonk onatuh nippeut?
15.17 Kukkuhkꝏtomoush, nꝏtah, kah ne naum, ne nꝏwoshwunumun.
15.18 Ne waantamwenuog anꝏwahettit wutch ꝏshꝏout, kah matta wutattauounneau.
15.19 Noh nahsee aninnumauomukup ohke, kah matta penꝏwot uppaumukauoh.
15.20 Matcheetou neechau onkquommomꝏonk nisohke pomantam, kah ne adtahshik kodtumꝏash adtohtauonash woskehuwaen.
15.21 Unkqueneunkquodte wodtauatonkqussuonk, ut wehtauogkut: noh wunniit nushehteaenin ukquentauoh.
15.22 Matta wunnamptamꝏ noh pish quinnuppu wutche pohkenahtu, kah noh pahtussuwontam togkodteg.
15.23 Popomshau poquadchit wutch petukqunnunk, nꝏwau, uttoh ohteau, wahteo kesukque pohkenai ohteau wunnutcheganit.
15.24 Wuttamehpunaonk, kah onkquanumꝏonk pish ꝏwabesuhikqun, nag pish wussohkauouh, onatuh ketassꝏt pakodche ayeuhteadt.
15.25 Newutche summagunitchaehtauau Godoh, kah menehkheau wuhhoguh ayeuuhkonittue wame masugkenutcheh.
15.26 Ukquentauoh, ut wussittippukkanit, ut ukkuhpogke missunkꝏunit, ut wutogqunéganit.
15.27 Newutch puttoghum wuskesuk nashpe wunogkꝏonk, kah weesitteau wunnogkus.
15.28 Kah ayeu touishinne keitotanáhtu, kah weetuomehtu ne matta howan ayig: nish nahen nꝏkshunkish.
15.29 Matta pish weenauweku, kah matta nish wutohtóonk nagutteohtáno kah matta pish sépiyeu ummishenaueetuonganit ut ohkeit.
15.30 Matta pish amaeu wutch pohkenahtu, nꝏnꝏuneau pish nunóhsumꝏmꝏ ꝏtuhqunash, kah nashpe wutꝏnꝏe nashaonk pish monchu.
15.31 Noh asꝏkekomit ahque pabahtontaj tahnꝏcheyeuꝏuk, newutche tahnꝏcheyeuꝏuk pish wutonkquatunk.
15.32 Ne pish tummehthamun, asq waámattinógkup, kah ꝏtuhqunnum matta pish ashkuhquámunꝏ.
15.33 Pish nꝏkonteau wutushkanitchem onatuh wenomwussippog, kah pish tummehtham uppéshau onatuh olivehtugqut.
15.34 Newutche ummukkinneonganꝏ eiantogkiog pish touwushin, & nꝏtau pish mahchikkussum, kemonkquatunkane wetuomash.
15.35 Nag wompequaóog woskéhittuonk, kah neechaog tahnꝏcheyeuꝏuk, kah wunnogkussu quagquoshwehtamꝏmꝏ asꝏhkekodteamꝏonk.
16.1 Neit Job nampꝏham kah nꝏwau.
16.2 Nummꝏcheke nꝏtam neaunakish: wuttamhuae kenaau wame wekontamwahuwaénuog.
16.3 Sun woh tahnꝏche kuttꝏwongash wohkukquoshin, asuh teag wadtꝏantamwáhikquean, newaj nampꝏhaman?
16.4 Nen wonk woh nukkeketꝏkam neáne kenaau? kukketeahogkôunnꝏ nompappehtauont nukketeahogkounoh, woh kutayeuuhkonittue nanomwonkquottauunumwꝏ kuttꝏwongash, kah woh kenonkquaehtauunumwꝏ.
16.5 Qut woh kummenuhkehennumwꝏ nashpe nuttꝏn, kah mamonchemꝏe nussissetꝏnash woh peehtauomꝏ keneuanatamꝏonganꝏ.
16.6 Tohkonogque nukkeketꝏhko[u], nunnuantamꝏonk matta peasininnꝏ: kah kehchithaan, toh nuttinne nukkumhikqun?
16.7 Qut yeuyeu nussauunumahik: kuttauayeu wame weetomukeg.
16.8 Kah kenumwohtah ꝏwassissegshaongash, ne wauwaonukqueh kah nutonauwussuonk ne waabetunkqueh, ne wauwomꝏ ut anaquohtag nuskesuk.
16.9 Nunnehneginnuk ut ummusquanitt amꝏonganit, noh sekeneunkqueh: nutchuhchunkquannussumwehtunk nummatwom nukkenskesukquaehtunk.
16.10 Nag nuttôannehtunkquog, nag kehkomuwae nuttannehtohhukquog, nannꝏnꝏut, nag nutayeuuhkonittue miyaehtunkquog.
16.11 God nupponuk matcheetꝏut, kah nukkꝏskonuk ut wunnutcheganꝏout matcheetꝏog.
16.12 Nen nunnannowiip, qut noh nuppohquetohuk: noh wonk nuttanunuk nussittippakonit, kah noh nunnehnegonkonuk, kah kukkinneadtꝏenehtau nuhhog.
16.13 Uppepeneuwaeneumoh nꝏweenuhkunk, pahsehtahwhau nuttꝏunissoh: kah matta kishpamuwau, sokenum nꝏweeswe ut ohkekontu. 
16.14 Nussohsohquetahhuk, nutogque quentunk mishasketompaut.
16.15 Manꝏtiónak nutogkukquom nuttuhquabit, kah nunnishkeh nutashkon ut pukquehtu.
16.16 Nuskesuk mꝏi wutch moonk, kah ut nunnadteaskesukqut ne ohteau wutonkouohtom nuppꝏonk.
16.17 Matta newutche matsampweseonk ut nunnutcheganit, wonk nuppeantamoonk pohkoi.
16.18 Woi ohke, puttoghꝏkan nꝏsqueheonk, kah nummauonk matta wutayeuonganunꝏitch.
16.19 Wonk yeuyeu kusseh, nꝏwauwaeneum appu kesukqut, kah nummehquontamwaeneum qununkquappu.
16.20 Neetompaog nummishananumukquog: nuskesuk sokenumauau nussippegwash Godoh.
16.21 Woi napehnont howan kenꝏtamwonshont wosketompoh ut Godut, onatuh woskétomp kónꝏtamwanshont weetatteamungoh.
16.22 Ogguhsinash kodtumꝏash peyomꝏuk, neit pish nummonchem en mayut na matta pish wonk waj qushkeu.
17.1 Nunnashaonk anit, nukkesukkodtumash jishkhausuash, weenohkeash nukquashw[e]htunk.
17.2 Sunnummattá nꝏweetomukꝏ ôontokkussꝏwaenuog? kah sunnummatta nuskesuk nagwutteohtano ut mꝏmꝏsqhuwaonganit?
17.3 Ponunush yeuyeu, poneh wunnomwaonganuhkonát, howan noh ponkqunitchahwhutteog?
17.4 Newutche kutadtahtoh wuttahhou wutch wohwohtamunat: newaj pish nag tahshinadt.
17.5 Noh wáunónukumónt weetompuh wunneechanoh wuskesukꝏóash pish sauunumꝏmꝏash.
17.6 Wonk nutáyimunk ahanehtáadtue kuttꝏonk ut missinninnútu, kah ut negonne ayeumut nen mo onatuh wunne puhpequaonganit.
17.7 Nuskesuk wonk pogkenumꝏmꝏ nashpe neuantamóonk, kah wame nuppompuhchaiyeumash onatuh onkauohtaut.
17.8 Sampweseaenuog yeu pish wutchepshanukquneau, kah mat woskhuog 
17.9 Kah wonk sampweseaen pish menuhkenum
17.10 Qut kenaau wame qushkek, kah yeuyeu peyonk, newutche matta nunnamheoh pasuk waantamwenin ut kenugke kuhhogkaóut.
17.11 Nukkesukodtumash mahtshaash, nukkesantamꝏongash pohkshaash, nuttahhe unnantamꝏongash.
17.12 Nag ôsꝏwunnumwog nuhkon en kesukodtut: wequai tiuhqui newutche pohkenai:
17.13 Pahtseon, we[o]nahkeyeuꝏ nek: nutappinneáhteam ut pohkenahtu.
17.14 Annunnꝏonk nuttin, ken nꝏsh, kah ꝏhk, ken nohkas kah neetompas.
17.15 Kah yeuyeu uttoh ohteau nutannoósuonk? papaume nutannoósuonk, howan woh wunnaum̃un?
17.16 Nag pish womsuog en pohsohthegane barsut, moáe anwohsinog ut puppissiyeuut.
18.1 NEit Bildad wut-Shuhit nampꝏham kah nꝏwau,
18.2 Toh kuttittꝏche pish mahche nꝏwam kukkutꝏwongash, kuhkinneasek, kah ompetak pish nukkeketꝏhkomun.
18.3 Tohwutch ogquanumukqusseog puppinnashimwut, kah nehchanumukqusseog ut anaquabean?
18.4 Nehneguhkauau ukketeahogkôunoh musquantog: sun woh ohquaontamun ohke wutche ken? kah sun woh qussuk onohtauun wutch wutáyeuonganit?
18.5 Nux, ꝏwequananteg matchetou pish onthamun, kah wunnꝏtóme chikkináseumoh matta pish wohsumꝏmunꝏ.
18.6 Wequai pish pohkenái ut wekit kah ꝏwequananteg pish weech onthanmauon.
18.7 Ummenuhkesuongane wutontannéhtuongash pish ꝏtamehteauunash, kah nehenwonche ukkenꝏnittuonk pish wuñꝏkonkunukqun.
18.8 Newutche noh unnohkon hashabput nashpe nehenwonche wusseetash, & pomushau apehhenit.
18.9 Apehhanah pish annunuk wogquanit, mukkꝏkinnuaenu pish sohkunk.
18.10 Appehhan upponumauau ohkeit, kah apehhanuh ut ummayut.
18.11 Wabesuongash pish wabesuhuk nishnoh wutch, kah pish wussohhꝏkonkqun ut wusseetut.
18.12 Ummenuhkesuonk pish paskonontamwáhuk, kah paguanuonk pish quoshwohteau ut ukkishkeayeumut.
18.13 Pish mahchippꝏmꝏ wuttuhquabee menuhkesuonk, mohtommegheoncheh nuppꝏonk pish mahchippꝏmꝏ ummenuhkesuonk.
18.14 Wuttꝏantamꝏonk pish kódohchabuhkóhwhou wutch wekit, kah pish uppasꝏqun en qushaongane ketassꝏt.
18.15 Pish ayeu wekit, newutche ne matta ꝏtihein: brimstone pish seahhamun ut wutayeuonganit.
18.16 OOwadchaubuk nunnohteaú ut agwe kah ut waabe pish ꝏtukqunnum tummehthamun.
18.17 Mehquanumáonk pish awakompanomꝏ wutch ohkeit, kah no matta pish ꝏwesuongane ut toumaogquehtu.
18.18 Noh pish amaꝏhkauau wutch wequáiyeuut en pohkenahtu, kah pish amaꝏhkauau wutch muttaohkit.
18.19 Matta pish wunnaumonieu asuh wuttinnonkumóeu ut kenugke ummissiñinneumut, kah matta howan sequnóuh wutayeuonganehtu.
18.20 Neg asukauoncheg pish chepshaog ut ukkesukodtumut, onatuh neg negonshacheg, wabuwunukquehettit.
18.21 Wunnamuhkut ne nnih wutayeuonganash matchetꝏog, kah yeu wutayeuonk noh mo wahheunk Goduh.
19.1 NEit Job nampꝏham kah nꝏwau,
19.2 Toh kuttittꝏche pish, kummꝏmꝏsqheomwꝏ nukketeahogkou, kah kussohquenimwꝏ nashpe kuttꝏwongash?
19.3 Piogqut nompe kukkekomumwꝏ: matta kutakodchumwꝏ kuppenꝏwohteaheonáont kuhhogkaôog wutche nen.
19.4 Kah wunnamuhkut ne nag, nuppannesenas, nuppanneusseonk ohteau nehenwonche nuhhogkat.
19.5 Wunnamuhkut ayeuuhkonittue misheheóg kuhhogkaóog wutche nen, kah ayeuuhkonittue keketꝏkontamóg nukkekomitteaonk. 
19.6 Yeuyeu wahteauꝏk God nukkepuhkonuk, kah nꝏweenushadtunk nashpe wuthashabpoh.
19.7 Kusseh, nummishontꝏwam wutch woskehettuonk, qut matta nunnꝏtonteoh, nummishontꝏwae moûh, qut wanne wussittumꝏonganinno.
19.8  Noh kuppinneutoou nummay, newaj woh mô paumushau; kah ponum pohkenai ut nummayut.
19.9 Nupposkinuk nussohsumꝏonk, kah amaunum nutchetuhquab wutch nuppuhkukqut.
19.10 Nutushkoméhtohuk aeéhtaeu, kah nuttamáem; kah nutanoósuonk ontohteau onatuh mehtugqut.
19.11 Noh wonk nummusquanumukꝏonk nashquneau, kah nutogquanumuk onatuh aꝏhkonukqutcheh.
19.12 Wutchippanꝏmoh moáeu peyâoh, kah tashinnumwog ummayeuóash ayeuuhkonittue nen, kah weene tuppuksinnowontamwog nek.
19.13 Neematog nôadtit nupponuk, kah womonogig nuppapaquanne penꝏwohteanumukquog.
19.14 Anonkumogig nuppanshadtauwáhikquog, wehweétoteogig neetompaog, nꝏwanánumukquog.
19.15 Neg ápitcheg nekit, kah nummaidumuk nuppenꝏohteanumukquog: nen nuppenuwohteau ut anaquabhettit.
19.16 Nꝏwehkomau nuttinneum, kah matta nampꝏhamunkꝏ: nanompassumop nashpe nuttꝏn.
19.17 Nunnashaonk uppenꝏantamun nummittamwos, tôhkonogque nanompanwonah wutche nehenwonche nunnogkussée neechanog. 
19.18 Nux peissesog nutjishánumuk: nunneepop, kah nag nutayeuuhkonittue kenꝏnukquog.
19.19 Wame nuttinnomiyeue neetompaog nutjishanumukquog, & nag womonogig, nag nutayeuuhkonitue quinnuppetunkquog,
19.20 Nuskon môsogquemꝏ nattuhquabit, kah neyausut, kah nen nuppohquohham nashpe neeputte nuttuhquab.
19.21 Kitteamonteanumegk, kitteamonteanumegk, woi kenaau neetompaog: newutche wunnutcheg God nummussinuk.
19.22 Tohwaj nꝏswetahwheóg neane God, kah matta wamepꝏog nꝏweyaus?
19.23 Woi napehnont nukkuttꝏwongash yeuyeu wussukwhosip, woi napehnont toshkitchhôsik ut bꝏkut. 
19.24 Kah kogohksôsik nashpe mꝏohshogque pen, kah mahm[u]ttattag, ut qussukquanit micheme.
19.25 Newutche nꝏwahteoh nupohquohwussuáen pomantam, kah noh pish neepau majish ne kesukok ut ohkeit. 
19.26 Kah tôkônogque asuhkaue nattuhquab, ꝏhquaog matchéhteauog yeu nuhhog, qut onch ut nꝏweyausut pish nunnau God.
19.27 Neh pish naumwanshogeh nuhhog, kah nuskesukqash pish wunnauuh, kah matta penꝏwot, tôkônogque nutꝏunissog ummohtuppaéneau, ut nuhhogkat.
19.28 Qut woh kussimwꝏ, tohwutch noh nꝏswehtáhwhogut; ne teagwe wadchaubuk namtéiimuk.
19.29 Quehtamꝏk togkodteg: newutche musquanittuonk paudtauomꝏ togkodtegane sasamatahwhuttuonk, onk woh kꝏwahteomwꝏ na wussittumꝏonganúꝏ.
20.1 NEit Zophar wun-Naamathit nampꝏham kah nꝏwau, 
20.2 Newaj nuttenantamꝏongash nunnampꝏhamwáhik, kah yeu waj nukkuneapsh[â]m.
20.3 Nunnꝏtam nukkekomitteae auskomitteáonk, kah nunnashaue wohwohtamꝏonk nampꝏhamwahik.
20.4 Sun yeu mo kenegonne wahteaun, nadteuh wosketomp wónashit ohkeit.
20.5 Ummuskouánatamꝏonk matcheetou tiohqui, kah ꝏweekontamꝏonk eiontogki qut namshꝏꝏ?
20.6 Tohkonogque ꝏnetuonk, ushpeemꝏut en kesukqut, kah uppuhkuk mussishin mahtokqsut.
20.7 Qut pish micheme awakompanau, onatuh nehenwonche wutannohkeimut: neg nahnauoncheg pish nꝏwáog, uttoh wutappen?
20.8 Noh pish ogque tꝏweu unnukquomꝏonganit, kah matta pish nameheau, nux pish amaꝏhkauau onatuh nukonáe monomansuonk.
20.9 Kah wonk muskesuk neh nogqut, matta pish wonk wunnógkꝏun: asuh matta pish wonk wutáyeuonk nogkꝏ. 
20.10 Wunneechanoh pish kod wussikkitteàheoh matchékuoh, kah wunnutchegash pish nompenumwog ummaumachiyeumash.
20.11 Wuskonash numwohtaash ꝏskénue matcheseongash, nish pish weeche seepsumómukqutcheh puppissiyeuut.
20.12 Tôhkônogque matcheseonk weekonit ut wuttꝏnut, tôhkônogque wutadtahtauunat ut agwe weenanúut.
20.13 Tôhkônogque ummukkꝏnâumunat, kah matta wutahquontamꝏunat: qut ashpumme wadchanuk ut wuttꝏnut:
20.14 Qut Ummeetsuonk ut wunnogkussit, ne aspse ꝏweeswe wuttinnomiyeumut.
20.15 Noh mishaskꝏ weenauweetuonk, kah noh pish wonk ummenadtamun: God nash pish wussohꝏhkonash wutch wunnogkussit.
20.16 Noh pish nꝏnontam wutonkquoskehteumꝏ aspsog, weenan viper pish wunnushuh.
20.17 Matta pish naumꝏ sepuash, tomogkonash, honye kah buttere sepuesash.
20.18 Ne anakausuwehtog ne pish wunnompenumun, kah matta ukqushaskꝏun: neaunak wutahtóonk ne pish wunnompenausuonk, kah noh matta pish wuttit weekontamꝏun.
20.19 Newutche sonkqutchahwhau kah ahquánumau matchekuoh, newutche chekée amaunum wetu ne matta áyimꝏk.
20.20 Wunnamuhkut matta pish namehteáou mánunniyeuonk ut wunnogkussit, matta pish wadchanumꝏ ne kodtantog.
20.21 Matta pish sequttamꝏun ummeechumum, newaj matta pish howan monunneaumꝏk ummaumachiash.
20.22 Numwohtunk ummummiskiyeum pish quequénauánumꝏ: nish$noh wunnutcheg matcheetou pish quentunk.
20.23 Kod numwameechuméhteadt wunnogkus, God pish wuttinnuhkauoh unkqunneunkquodte ummusquanittamꝏonk, kah pish wussokanónukkongqun ashpáme meetsit.
20.24 Noh pish wutchiphꝏau môuhshogque auwohteaonk: kah steele ahtompeh pish pashpishánuk.
20.25 Ne kodtinâusu, kah sohhamꝏmꝏ wutch nuhhogkat, wôôsuppáe togkodteg sohwusheau wutch weeset, wabesuongash nuhkuhkunk.
20.26 Wame pohkenai pish adtahtôsu ut wutassampamukquodtꝏmut: matta pꝏtantamwe nꝏtau pish mohtupánuk, pish matchiyeu noh sequttahwhut ut wekit.
20.27 Kesuk pish wahteauwâhuau ummatcheetꝏwonk, kah ohke pish ayeuuhkonittue neepauwehtunk
20.28 Nano missáeu wek pish amaémo, kah ummaumachiash pish mahtachuanash ut ne kesukod musquantog.
20.29 Yeu wutchippiyeum matcheetou wutch Godut, kah ne wutohtóonk ukkuhquttumauon God.
21.1 QUt Job nampꝏham kah nꝏwau,
21.2 Menuhke nꝏtamꝏk nukkuttꝏwonk, kah yeu weekontamꝏonganegk.
21.3 Unnanumek onk woh nukkeketꝏhkom, kah mahche keketꝏkôon, nano momontiegk.
21.4 Qut nen, sun nutammôússuunnitteau wosketomp? kah tohneit n$nag, tohwutch woh mat nunnashauonk wuttamohtánꝏg.
21.5 Kuhkinneasuosek, kah chepshunk, kah ponamꝏk kenutcheganꝏ kuttꝏnꝏóut.
21.6 Mehquontamon, nꝏwabis, kah nunnukshaonk tohqunnum nꝏweyaus.
21.7 Tohwutch matcheetou pomontog, kehchiesúit, nux, menuhkésue missugkenuog?
21.8 OOskannémunnú ꝏweeche menuhkesumukquneau, kah wutontseonganꝏ ut anaquabhettit.
21.9 Weekꝏoash nanouohtaash wutch wabesuonk, kah uppogkomunk God matta appehtunkꝏog.
21.10 Ukkowashinumꝏuh ꝏwémaninit, kah matta ônauauemunꝏoh, ukkowushinumꝏuh neecháuh, kah matta nussoꝏog.
21.11 Nag sohwhunáog ꝏshkoshimꝏmésꝏoh onatuh flocksut, kah wunneechanꝏoh pumukóoh.
21.12 Nemunnumwog timbrel kah harp, kah weekontamꝏwontamwog wadtauatonkqussue organ.
21.13 Nag mahtshadtóog ukkesukodtumꝏash ut weenauwetuonganit, kah teanuk womsúog en weenohkeet.
21.14 Newaj unnáhettit Goduh, amóhkiinnean, newutche mat nukkodtantamꝏm wahteauunat kummayash.
21.15 Howan noh wame masugkenuk noh woh wóossumogkut? kah teaguas pish woh nꝏchiinnean, peantamauogkut?
21.16 Kusseh, ne wanegik matta ohtano wunnutcheganꝏout: ukkenꝏsꝏwaonk matcheetou nah nunnôꝏsukongqun.
21.17 Tohh ut tahshit ꝏwequananteg matcheetou onthamun? kah toh ut tahshit uppaguanuonganꝏ nuhkuhkongquog, God chadchabenum onkquommomꝏongash musquantog.
21.18 Nag ogqueneunkqussuog sequekepenunganit ut wabanit, kah onatuhyeuꝏog wussadteamunit, ne mishehtash amaunuk,
21.19 God wunohtauau ummatcheseonk wutche wunneechanoh: wutunkquottau kah pish ꝏwahteauun.
21.20 Wuskesukquash pish naum uppaguanuonk, kah pish wuttattam ummusquanitteaonk wame manuhkesit.
21.21 Newutche teaguas wuttapeneamꝏonk ut wekit asuhkáue nagum, ne woh adtassinneup wunnepauzsomuh nóeu tummuswoog.
21.22 Sun woh howan kuhkꝏtomauau Godoh wohw[o]htamóonk, waussumont yeuh quanunkqappinitcheh?
21.23 Pasuk nuppꝏ, ukkesinukkesuonganit, mámusse nanawiyit kah manunniit.
21.24 Wohpanaganit nomwohtau sogkodtunk, kah wus[k]konash wutogkiyeuash nashpe wéin.
21.25 Kah onkatuk nuppꝏ wutch ukketeahogkounoh ꝏweesogkinununeat, kah matta weekontamwe meetsu.
21.26 Nag pish tatuppe sepsinwog ut puppissiyeuut, kah ꝏhquaog pish wunuhkuhkauóuh.
21.27 Kusseh, nꝏwahteaoh kuttenantamꝏonganꝏoash, kah spunohteaongash, nish ayeuuhkonittue matchenanuméógish.
21.28 Newutche kussimwꝏ, uttiyeu wek sontim? kah uttiyeu wutáyeuonganꝏ matchetꝏog?
21.29 Sunnummatta nag kenatꝏtomauóog pomushacheg mayut? kah sun matta kꝏwahteomwꝏ ukkehkinneásuonganꝏash?
21.30 Matchetou wadchanau, wutche paguanue kesukod, nag pish sohhꝏwunóog, en musquanittue kesukodtut.
21.31 Howan woh wahteauwaheont ummay ut anaquabit? kah howan pish wunnompoadtuhkauo[h] ne ásit?
21.32 Qut onch pish pasꝏau wenohkeit, kah pish appu weenohkeit.
21.33 OOnouhkôittue puhquohkomukquash, pish ꝏweeketeamunash, kah nish$noh wosketomp pish wutasukau[o]h, neane mataanunutcheh negonuhkunkquoh.
21.34 Neit toh kuttin tahnꝏche weekontamwahimwꝏ, newutche ut kenampꝏhamꝏonganꝏóut ne ohteau pannéyeuonk.
22.1 NEit Eliphaz wut-Temanite nampꝏham kah nꝏwau,
22.2 Sun woh wosketomp wuteiyeuonganúꝏ ut Godut, onatuh noh waantog, ne woh ain wutcheyeuwónont wuhhogkuh?
22.3 Sun kꝏneinneh noh wame masugkenuk, ne wutche kussampweusseaénúh? asuh sun ꝏchiin, newaj pahketeauan kummayash?
22.4 Sun pish kutaushkomuk newutche kukqushik? sun pish kꝏweeche petutteomuk en wussittumꝏonganit?
22.5 Sunnummatta kummatcheseonk missano? kah kuppanneseongash matta woh ogkeetamꝏunash?
22.6 Newutche tahnꝏche keneemunum ukkinnohtôsuonk keemat, kah kupposkinóog wuthogkꝏunóash poskissitchg.
22.7 Matta kittinnúmauoh nippe noh sauunuk wuttattamunat, kah kukkogkôunúmau petukqunnunk noh kódtupwit.
22.8 Qut noh missugkenꝏen, ohtop ohke, kah noh quoht
22.9 Sekoussquâog kumméhche moncheahéoog, kah uppitténoash touiésog pohkshaash.
22.10 Newaj ahpéanog wéenuhkungquean, kah tiadche wabesuonk kꝏtaméhik.
22.11 Asuh pohkenai ne waj matta naumꝏan, kah uppauppog kupputtogkuhhup.
22.12 Sunnummatta God appu qunuhqui kesukqut? kah kusseh, nisohkunkquappéhettit anagqsog, uttôh an qunuhquadt.
22.13 Kah kussim, uttoh God wuttin wahteauun? sun woh wussittum papashpe pohkenáe mahtokqsut?
22.14 Kuhpogkodtohqsash, nish wuthogqunneash, newaj matta naumꝏk, kah pomushau ut waéyôag kesuk.
22.15 Sun kukkehkinneash nukkóne mayash nish matchetoog tahtashkꝏhkomwéhetticheh?
22.16 Neg támetahwhutcheg wutch koshkomme ahquompiyeuut: noh ukquenohtógkom nahtippanukqut tomogkon.
22.17 Nag ânoncheg Godoh, ámaéhtinneat, kah toh woh nah wutusseaunshuh wame masugkénuk.
22.18 Qut onch wunnumwohtauuh wanegigish ut wekuóut: qut ukkenꝏsuáonk matcheetou nunnaꝏsukkongqun.
22.19 Sampweusseaenuog wunnaumuneau, kah nag weekontamwog, kah matta waskhuagig ummáméhshanánumwéhtauóuh.
22.20 Qut nutohtoongan mat tametáhhamómuk, qut neg asqutt[á]whutcheg nꝏtau nah ummahchikkuswoh.
22.21 Eyeu nánouánum, kah wunohteash: ne pish kꝏch wunniin. 
22.22 Attumin, kꝏwekquetumoush, naumatuonk wutch wuttꝏnit, kah ponsh ukkuttꝏwongash kuttahhut. 
22.23 Quinnuppean en wame masugkenuk, pish kutáyeuit, pish kutamaunum matcheseonk nôadtit wutch kutàyeuonganit.
22.24 Neit pish kꝏnohto gold onatuh puppissiyeuut, kah Ophire gold onatuh sepuése qussukqunash.
22.25 Nux, noh wame manuhkesit pish kꝏwonkonous, kah pish kutáhto monat silver.
22.26 Newutche neit pish kꝏtápeneamꝏongan ut wame masugkenuk, kah pish kuttahshinum kuskesuk en Godut.
22.27 Pish kuppeantamau, kah pish kenꝏtunk, kah kutóadtehteam kukquoshómuwaongash.
22.28 Wonk pish ne teag kukkesantam, kah pish kummenuhkéhteontam: kah wequai pish wósumꝏmꝏ kummayash.
22.29 Panusháhetticheh, neit pish kussim, na tahshinittuonganúꝏ[Ẋ]: kah noh pish wadchanau hohpaénúh. 
22.30 Noh pish pohquohwhuttau ummúnhannꝏm matta wáskhuog: kah ne pohquohwhuttanun nashpe kuppâhkenutcháuonk.
23.1 NEit Job nampꝏham kah nꝏwau,
23.2 Yeu kesukok nutahhauóhhomꝏonk weesogkon, nuttogkomitteaonk ánue tuhkéquan onk ne nuttiohkóntꝏwaongash,
23.3 Woi napehnont wahteau uttoh woh adt nameheog, onk woh nuppeam wehque wutappuonganit.
23.4 Woh nꝏnohtop nuttinniyeuonk ut anaquabit, woh nunnumwóhto nuttꝏnit ánomáiyeuash.
23.5 Nukkodwahteoh kuttꝏwongash nish nampꝏhamiitcheh, kah nukkodwohtam uttoh âsit.
23.6 Sun woh nutayeuuhkonittue kenꝏnuk nashpe ummishe menuhkesuonk? matta, qut woh nupponamunk menuhkesuonk.
23.7 Na ut sampweseaen woh wuttinnómauhyeuhkonáuh: neit woh nummicheme pohquohwhunit wutch nꝏsittumwaeneumut.
23.8 Kusseh, nukkitchittôusham, qut noh na matta wutappéin, kah nutassóúsham, qut matta nꝏwáheuh.
23.9 Menadcheuneiyeu, uttoh adt anakausit, qut matta nunnauóh: puttogqueu ut enninnuhkôuneiyeu, newaj matta nâôog.
23.10 Qut wahteou may ne áyoi, qutchehikqueon, neit pish nutogque sohham goldut.
23.11 Nusseet kogkôunum wutóntanéhtuongash, nunnanauwehteóh-ummay, kah matta nuppanneaóntamꝏun.
23.12 Kah matta nukqushkeóntamꝏ wussissittꝏne annꝏteamꝏonk, nꝏtꝏwontam wuttꝏnꝏe kuttꝏwongash, mꝏcheke onk nish nukquenauhikꝏe meetsuongash.
23.13 Qut noh nequtántam, kah howan woh ukqushkinuh? kah ukketeahogkôunuh uttoh an kodtantaminit, ne wutussen.
23.14 Newutche ussu ne kóhquttumiimuk: kah monatash neaunakish weechayeumuk.
23.15 Newaj nꝏtamantam ut anaquabit: natwontamon, neit nꝏwabissu[ó]n
23.16 Newutche God nꝏkohteau nuttah, kah wame masukkenuk nꝏtaméhik.
23.17 Newutche matta nuttummetáhwhutteóh ut anaquohtag pohkenayeuut, matta yánunnumꝏ pohkenaài wutch nuskesukqut.
24.1 UTtꝏcheyeuꝏash matta adtâhtoómuk wutch wame masugkenuk, tohwutch nag waheoncheg, matta námauwáhetteg ukkesukodtumash.
24.2 Nawhutch ontohtóog ohkeé kuhkuhhegash, chekée amaunáog flocksoh, kah ummꝏhwhóuh.
24.3 Amaꝏhkauáog wutassumoh touwies, nemunâog sekousq wutoxinumoh wutche kenohtóadtuonk.
24.4 Pohcháheáog matchekuoh wutch mayut: matchekuog ut ohkeit moáeu puttogqueog.
24.5 Kusseh, neane touohkomukque assesog ut touohkomukqut: sohhamwog en wutanakausuonganꝏóut, nompoáe omohkeog ne woh meechhettit: touohkomuk meetsuhikquog, kah wunneechanꝏoh.
24.6 Nag kepenumwog nish$noh pasuk ꝏweatchimineash ut ohteuhkonit: kah mukkinnumwog ꝏweenominnúash matchetꝏog.
24.7 Upposkissumwáheóuh poskissinitcheh, newaj matta wuhhogkꝏonganehhetteg tohkag.
24.8 Nag ogquehchippánukquog wadchue sokanonash, kah ágqshaog mogkequssukquanash wutche onkouwhôsuonk.
24.9 Nag amaunaog touiesoh wutch mohpanagunit, kah nemunnumauáog ukkinnuhtâusuonk matcheku,
24.10 Upposqusháheóuh kah amaunumauwáog wutsheafum noh kodtupwit.
24.11 Pummeeteáog, wuttinnome sussupponkomukꝏóut, kah tattashkukkomwog ꝏwine$pressumꝏoash, kah nag kuhkuttꝏnwog.
24.12 Wosketompaog mishonómꝏog wutch otanat, kah ukketeahogkôunoh noh nꝏchumwetahwhut mishontꝏwâuh: qut God matta wutogquontamauoh asꝏtuonk.
24.13 Nag neg nawhutch cheketogig wequai, matta wahteauog nish mayash, asuh matta appéog ne mayukontu.
24.14 Nashéhteaénin idchuwompanáeu omohkeit, nushau matchekuoh, kah quenauhikquinitcheh, kah nukonae onatuhheyeuꝏ kommꝏtowaenúut.
24.15 Wonk wuskesuk mamussuaen askuhwhontam nahen pohpohkeni, nꝏwau, wuskesuk wanne woh nunnógkꝏ, kah penꝏwehteau wuskesuk.
24.16 Pohkenáag kuttahhamwog wetuómash, nish kogákinneaghetticheh kesukodáeu: matta wahteauog wequai.
24.17 Newtuche mohtompog wuttatuppeyeumꝏ wutonkauohtomut nuppꝏonk: nah howan wahheont, unnukquequenauanumóog wutonkauohtomut nuppꝏonk.
24.18 Unnukkenupshau nippeit, nag wutchippiyeumꝏ matánatamun ut ohkeit: matta naumꝏ wenominne ohtekòne may.
24.19 Konkahteádtau kah kussittau, mohtupanáog kꝏne nippe, ne wuttinheon weenohkit neh matcheseinitcheh.
24.20 Oontomuk wanánumuk, ꝏhk pish ꝏwéetipwuh, noh matta pish wonk mehquanumau, kah matcheséonk pish pokshau onatuh mehtugqut.
24.21 Matchenéheau mehchéyeuoh, neh matta neechánekeh: kah matta wunne unneheóou sekousquoh. 
24.22 Wonk wutontonchimau masugkenutcheg, nashpe ummenuhkesuonk: noh neepau, kah matta howan páponontamꝏ uppomantamóonk.
24.23 Tôkonogque aninnumauit ꝏniinneat, uttoh adt anwôsik: onch wuskesukquash ohtaash ut ummayyeuóut.
24.24 Nag mishehéoog ogguhse: qut matteagwunnúꝏog, kah tiohquonkqheóog, nag amaunóog wutch mayut, onatuh wame onkátogig, & unnétummussóog wannashque missonkquámunit.
24.25 Kah yeuyeu matta ne nanꝏg: howan pannowaenúhikqueh, kah monteagwunninnꝏwátunk nukkuttꝏwonk.
25.1 NEit Bildad wus-Shuhit nampꝏham kah nꝏwau.
25.2 Piohquttumꝏonk kah quehtianumáonk ꝏweetomukqun, wunohteaonganehto ut qunuhquiyeuonganehtu.
25.3 Sun woh ogkemon ukkenauwamemoh? kah uttoh adt ꝏwequaiꝏm matta waapemunꝏ.
25.4 Neit uttoh woh en sampweogquanumon wosketomp ut Godut? asuh uttoh woh wuttin pahkesin noh neetuónont mittamwossissoh?
25.5 Naumꝏk wehque ne nepâuzshaudtut, kah matta wôhsumꝏ, nux, anogqsog matta pahkeseog ut anaquabit.
25.6 Uttoh en ogguhse, wosketomp noh ohkq kah wunnaumonuh wosketomp noh ꝏhkq!
26.1 Qut Job nampꝏham kah nꝏwau,
26.2 Uttoh kittin unninnumauon noh matta wamenuhkesuonganeg? uttoh kittin wadchanumun wuhpit noh matta wamenuhkesuonganeg?
26.3 Uttoh kittin kenꝏnan noh matta ꝏwaántamꝏonganeg? kah uttoh kittin mꝏcheke pahketeauun ne neaunag?
26.4 Howan noh keketꝏkauadt? kah howan wunnashauanittꝏmoh sohwehtunkquean?
26.5 Nuppꝏe teaguas kenauwehtinneash wutch agwe nippekontu, kah neg nâ wadohkitcheg.
26.6 Chepiohkomuk poshkohteau ut anaquabit, kah paguanúonk matta wuthogkꝏongane.
26.7 Sepagenum nannummi, piuhsuke matteagwunnꝏit, waahshadto ohke mo teagwunit.
26.8 Weesquabenau mippehtu, ut ummattohkqussumut, kah mattogqs matta nehnekshano ut wutagwiyeumꝏóut.
26.9 Assánum wutappuongane wuskesuk, kah wussepágenumwontamun ummattohkqussum. 
26.10 Wéenuhom nippeash nashpe kuhkuhhamꝏongash, nô pajeh mohtshait kesukod kah nuhkon.
26.11 Kesukque neepattuhquonash nunnukshaash, kah chepshaog áushkómuadt.
26.12 Ummenuhkesuonk nashpe chachaubenum keitoh: kah nashpe ꝏwohwohtamꝏonk pashpehtahwhau pittuánumꝏoh.
26.13 Nasphe wunnashauanittꝏmoh wanéhteunk kesukquash; wunnutcheg, kuhkenauwéheau pepemsque askꝏkoh.
26.14 Kusseh, yeush kodchuhkie ummayash, qut uttoh en ogguhse wutchippiyeum nꝏtunkquodt? qut padtahquohhanne ummenuhkesuonk howan woh ꝏwohtamun.
27.1 Nano Job nagwutteánum wunnupwoáonk kah nꝏwau,
27.2 Neanuppomontog God, noh amaunuk nꝏsumitteaonk, kah noh wame Manuhkesit, noh weesogkinnꝏwaheonk nukketeahogkou.
27.3 Nisahke wunnashaonganꝏ, kah wunnashauanittꝏmoh God nutchanit.
27.4 Nussissetꝏnash matta pish yeumunꝏash matcheseonk, asuh neenan matta kuttꝏtamꝏ asꝏkekodteamꝏonk.
27.5 God quttehteaj woh kussampweogquanumununnaóont, nô pajeh nunnuppunat matta nutontahtóo nussampweteaháonk wutch nuhhogkat.
27.6 Nussampweusseonk nummenuhkinum, kah matta nppónunnumꝏun: nuttah matta pish nukkekômukꝏ nisohkuppomantam.
27.7 Nummatwomog ogqueneunkqusséhettit matcheetꝏut, kah noh waábehtunkqueh, onatuh mat sampweusseaenúꝏut
27.8 Newutche teaguas wutannóosuonk eiantogki, tôhkonogque ꝏchiin, God amaunumauont ukketeahogkôunoh?
27.9 Sun God pish nꝏtam ummauonk, wuttammehpunáonk peyaonukquit?
27.10 Sun God pish tapeneauau wuhhogkuh ut noh wame Manuhkesit? sun pish nagwutteae peantamau Godoh?
27.11 Kukkuhkꝏtomauonumwꝏ, nashpe wunnutcheg God; ne weetomukque wame Masugkenuk, matta nupputtogqunnumꝏun.
27.12 Kusseh, wame kenaau kenaumuneau, neit tohwutch yeu moáe kenaau tahnꝏchewéyeôg.
27.13 Yeu wutchippiyeum matchetou ut anaquabit God, kah wutohtoonganꝏ sánukkutchóhhꝏwacheg, ne pish attumunumwéhettit wutch wame Masugkenutteáut.
27.14 Wunneechanoh monanit, newutch togkodteg, kah yeuh ontsétuonukqutcheh matta pish wamepꝏog petukqunnunk.
27.15 Neh asqunnumauutcheh pish nuppꝏe posekinóog: kah wussekousquomoh matta pish mauémꝏoh.
27.16 Tôhkônogque wutogque nanómongquodtáuunat silver puppissiyeuut: kah quagquashwehtamunat hogkꝏonk manꝏnskut.
27.17 Woh ukquagquashwehtamun, qut sampwesecheg pish wuthogqunneau, kah matta woskhúagig pish chachaubenumwog silver.
27.18 Ogque ayim wek mothut, kah ogque adchaekomukqut ne adchaenin áyik.
27.19 Weenauéetuen pish sepsin, qut matta pish mukkinau, wôshinum wuskesukquash kah matteagwunnúꝏ.
27.20 Quehquenauanumꝏongash ogque tohqunuk nippeit, mishehtash ukkommꝏtinoh nuhkonáe.
27.21 Wutchepwash ummonchanuh, kah amáeu; kah onatuh nashquit amauhkonont wutch wutayeuonganit.
27.22 Newutch God pish wuttohkomuh, kah matta pish ukkishpâuh: kodtantam woh wusseemwunneat wunutcheganit.
27.23 Wosketompaog pish uppohponkinnitchassumꝏwonóuh, kah pish wussohhꝏkouóuh wutch wutayeuonganit.
28.1 Wunnamuhkut wushqushinnuꝏ silver, kah na áyeuonganuꝏ gold, uttoh adt sabassumuk:
28.2 Missehchuwog wuttinnumun ohkeit, kah wompuhshag sabassumun wutch qussukquanit:
28.3 Kuhquttum uttoh adt mohtshunk pohkeni, kah natinneham wame panuppeyeuꝏonk: pohkenai qussukquanash kah wutonkauúhtom nuppꝏonk.
28.4 Kodtitchúan tommogkon wutch noh na wadohkit, nippeash nish pusseete wunantamunash: nish nunohtaash, nukkonáog wosketompaoh.
28.5 Papaume ohke, ne wutch sohhamꝏmꝏ petukqunnunk: kah ut agwe, quinnuppequosu onatuh nꝏtaut.
28.6 Nish qussukquanash, ne ohteau Saphiersash: kah ne ohteau golde puppissi.
28.7 Mayeuꝏ, ne matta puppinshaas wahteauꝏk, kah ne vulterse wuskesuk matta wunnaumꝏun.
28.8 Qunnonou ꝏshkoshimꝏmesoh matta wuttashkukkomꝏuneau, asuh uhqueneunkqussue qunnonou matta uppaumushâun.
28.9 Summagunnum wunnutcheg en woskeetompsqut: nompꝏchitchikohteau wadchuash ut wadchaubuhkut.
28.10 Kuhkussum sepuash wutch kenugke pumipsquehtu: kah wuskesuk naumꝏmꝏ nishnoh teag mahshôadtik.  
28.11 Wéesquabenau tomogkonash wutch aneuchuwánit, kah ne adtahtôsik wussohhꝏwuttanun en wequaiyeuut.
28.12 Qut uttoh woh ut waantamóonk namehteauun? kah uttiyeu wutayeuonk wohwohtamóonk?
28.13 Wosketomp matta wahteoꝏ ne anôadtik, kah matta namehteauꝏun ut pomontogig wutohkꝏóut.
28.14 Mꝏnôi nꝏwau matta nutapehtunkꝏun: kah kehtoh nꝏwau matta nꝏwetomukꝏun?
28.15 Matta woh ne áhtoꝏun wutch gold, asuh matta pish silver qutompaghꝏtoouun, wutche ne anóadtik.
28.16 Matta woh piuhsukꝏhumꝏun Ophire gold, mishôadte onyx, asuh saphir.
28.17 Gold kah crystal matta tatuppeyeuunꝏash; kah matta pish ôsꝏwunnumꝏun wutche golde wishquash.
28.18 Wanne pish weogquttumꝏun coral asuh pearlsash, newutche ne anôadtik waantamóonk aneukomꝏmꝏ
28.19 Ethiopiáe Topaz matta tatupunumꝏun, asuh matta pish tuppishkꝏnumꝏun pahke goldut.
28.20 Neit toh ꝏmꝏ waantamꝏonk? kah uttiyeu wutayeuonk waantamoonk. 
28.21 Adtahtosik wutch wuskesukꝏout wame pamontogig, adtahtauoneau mamatchekesukque puppinshasog.
28.22 Paguanuonk, kah nuppꝏonk nꝏwaog, nunnꝏtamumun ne woweenodtumoonk nashpe nuttauoganonash.
28.23 God ne wahteauun may, kah wahteoou ne ayeuonk.
28.24 Newutche monunneam wehqshik ohke: kah naum ut agwe mamusse kesukqut.
28.25 Ayimunat wabanne quttuhhamꝏongash, ka[n] quttuhhamꝏe quttuhham nippeash.
28.26 Ayik sokanone kukquttumoonk kah padohquohhanne kutshaumune may
28.27 Neit wunnaumunah, kah ꝏwahteauwahuonah, ukquagwoshwunumun, nux kah wunnatinneahkontamun.
28.28 Kah unnau wosketompuh, kusseh, qushaonk Lord, ne waantamóonk, kah amohkomunat machuk ne wohwohtamꝏonk.
29.1 NAno, Job nagwutteanum wunnupwoaonk kah nꝏwau.
29.2 Woi napehnont onatuheyeuee nont mahtshunti nepauzsi, onatuh nish kesukodtash nish wadchanukquean God.
29.3 OOwequananteg wohsumꝏmꝏuk nuppuhkuk, kah nashpe ꝏwéquaiꝏm pannupwushaan pohkenahtu.
29.4 Neanieump ut nꝏskenue kesukkodtumut, ukkemeyeum God ohtag nekit.
29.5 Wame manuhkesit ashpame weetomit: kah nunneechanog weenuhkongquean.
29.6 Kodshittauon nutontanehtuongash nashpe butter, kah pumipsquash sokenumiehettit pumme sepuash.
29.7 Sohhamon wutch squontamut, ut papashpe keitotanat, quogwoshwunnumon nutappuonk ut toumaogquehtu. 
29.8 Wuskenuog naiehettit, kah puttogqueog, kah kutchisog omohkeog kah neepoog.
29.9 Sontimoog ahque keketꝏhkoog, kah ponamwog wunnutcheganꝏ wuttꝏnꝏout.
29.10 Ahtuhskauaog chequnàppuog, kah weenaneu mosogqusheau wanoguhkꝏout.
29.11 Mehtauog nꝏtiit, neit nꝏnanumuk, kah muskesuk nogquean, nꝏwauwoonuk.
29.12 Newutche nuppohquohwhun matchek[u] no mauk, & touwies, kah noh matta wadtanungumunganeg. 
29.13 OOnanitteaonk noh pakodche nuppuk nunnuhkuhkunk: kah sekousq wuttah nukkuttꝏhamwahteouun wutch muskouantamóonk.
29.14 Nutogq sampweseonk, kah nutogqun; nꝏsittumꝏonk onatuh petashqushauonganit kah chetuhquab.
29.15 Nen wuskesukꝏꝏash pogkenumwog, kah nen wusseetꝏ nꝏchumwesit.
29.16 Nen mo ꝏshoh matcheku: kah enniyeuonk ne matta wahteoou[,] nunnatinneahamun.
29.17 Kah nuppohquenum wutombeukanꝏꝏash matcheetꝏog: kah nukkodtinnum ne mogkꝏkinnuadt wutch weepitit.
29.18 Neit nussip, pish nunnup ut nꝏwadshadt, kah pish nutogque mꝏchekehtau nukkesukodtumash naguntu.
29.19 Nꝏwadchabuk mo sepakemꝏ kishke nippeit, kah neechippog wompannussin ut nꝏtuhqunnumut.
29.20 Nussohsumꝏonk wushkeyeuꝏ ut nuhhogkat, kah nutahtomp wuskeheau ut nunnutcheganit.
29.21 Nukkuhkeitonkquog, kah pahtsuog: kah chequnappuog ut nukkenꝏsꝏwaonganit.
29.22 Nahohtoeu nukkuttꝏwongash, nag matta wonk kuttꝏwog, kah nukkuttꝏwonk pattippassumꝏonukquog.
29.23 Kah nag nuppahtussuonukquog, onatuh sokanonut, kah mishegushkeu woshwunnumwog wuttꝏnꝏoash onatuh ogkomae sokanonut.
29.24 Weetanumꝏmog, matta ꝏnamptamꝏuneau: kah matta pogketamoog wequaiyeue nuttinnussuonk.
29.25 Nuppepenam ummayeu: kah nuñegonap, kah nutogqui ketassꝏtamut ut kenauwameonganit, onatuh noh wekontamwaheont maumuttamunutcheh.
30.1 QUt yeuyeu nag papeississitcheg onk nen, nutahanehtunkquog? neg ꝏshꝏoh mat tapeneumꝏun piuhsukashonat nuffloksume anumwut.
30.2 Nux, uttoh woh ut wunnutchegane menuhkesuonganꝏ, nꝏchiin, neg ukkechiseumꝏonganꝏ paguaneumꝏugkup.
30.3 Wutch quenauwehikꝏonk kah mashagqunneaonk nussiyeuog: ussishaog touohkomuk, ne adt negonnae touushikup.
30.4 Neg tamehtahhogeg mallowsash kishke koussehtu, kah Juniperadchaubukash wutch ummeetsuonganꝏoash.
30.5 Nag sohhꝏhkauoog wutch kenugke wosketompahtu (wunnꝏswu wahwadchimouh onatuh asuhkaue kommꝏtowaen)
30.6 Apinneat ꝏnouhkoiyeu hassunekit, ut ohkeonogwehtu, kah qussukquanehtu.
30.7 Ut kenugke chippishinneuhtugqut wohwhotuonittuog, ut agwe nettlesut nag miyeaweog.
30.8 Nag wunneechanꝏoh mattammogwog nux wunneechanꝏoh mat waesuonganegig, neg anue nishkeneunkqussitamwog ohke.
30.9 Yeuyeu nen nag wunnashpꝏhumꝏonganꝏuh, nux nen wutahanehtamwe kuttꝏonk.
30.10 Nag nutunkquanumukquog, nag nòussemꝏog wutch nuhhogkat, kah matta ahqueteauog uhquontamunat nuskesuk.
30.11 Newutche noh ompenim nuppemunneat, kah nutonkapunánuk; nag wonk ompenimwog bridle ut anaquabeh.
30.12 Ut nuttinuhkôunit wuskenuog neepóog, amóhkomwog nusseetash, kah ayeuuhkonittue nꝏwaabenumunkquog, uppaguanue ummayeuóash.
30.13 Matcheteóog nummay, kutchitúhshitteaog nutúhquanumóonk, wanne wutannumunkanéog.
30.14 Nutogque nukúhkongquog mishéhtash, pokshadtunk nippe: en nussiyeuonganit pummequaéog.
30.15 Quehquenauánumꝏongash quinnuppémꝏash en nuhhogkat: nag nꝏswehtahwhaog nukketeahogk[ô]unoh onatuh wabanit: kah nꝏniyeuonk ogque pámsheau matokqsut.
30.16 Kah yeuyeu nukketeahogkou nussókenuttontean: onkquanumóe kesukodtash nuttahqunuk.
30.17 Nuskonash nukkonukketóhuk nukonáeu: kah nutchohtash mat anwôshinunꝏash.
30.18 Nashpe um̃ishe menuhkesuonk num̃ahchináonk, nuthogkꝏonk ôsꝏwemꝏ: nupputtukquobbesin, onatuh adt tohkupsik nuthogkꝏonk.
30.19 Nuttinuhkonuk wunnumwiyeuut, kah nutogqueneunkqus puppissiyeuut kah pukqueit.
30.20 Kummauunitteaush qut matta kenꝏtiyeuh: nunneepoh, kah matta tohkuttintuppanummeúh.
30.21 Kutunkqueneheh: nashpe kummenuhke kenutcheg kutayeuuhkonittue apwunappehtáh.
30.22 Kuttahshineh en wabanit: na kenaiyeumwáhin, kah kummohtupanum nuhhog.
30.23 Newutche nꝏwahteoh pish kuppasꝏweh nuppunat, ut wetuómut ne kohquttumauut wame pomantogig.
30.24 Qut matta summagunumꝏ wuhpit en weenohket, tohkonogque ummauunaóont en uppaguanuonganꝏóut.
30.25 Sunnummatta nummauunnitteowonshap noh wadtaméhpunóhp? sunnummatta nukketeahogkou neuantamwanshop matchekuoh?
30.26 Natauwompattamon wanegik, neit machuk nuppeyaónuk: kah pahtauon wequai, na ut peyomꝏ pohkenái.
30.27 Nunnogkus wutteau, kah matta anwôhsinnumꝏ, unkapunáe kesukodtash nukkoshkominneanuk. 
30.28 Nunnaunche mauop wanne nepauzsáe: nunneepop, nummóp ut mukkinneonganit.
30.29 Nen weematꝏoh dragonsog, kah nꝏweechayeum kꝏkꝏkhâusog.
30.30 Nuttuhquab mꝏésu ut nuhhogkat, kah nuskonash chikohtaash nashpe kussitteau.
30.31 Wonk nut-harpum quinnuppémꝏ en mauunat: kah nut-organum, en ummaumatamwe wadtauatonkqussuonganꝏóut.
31.1 Nꝏnꝏwaonganéhteop nashpe nuskesukquash, neit tohwutch woh mehquanumog nunkusk?
31.2 Newutche teaguas kutchippiyeumun wutch Godut, wutch waábe? kah chaugua kutohtaonganun wutch wame manuhkesitteaut, wutch quanonkquapitteáut?
31.3 Sunnummatta paguanuonk ohtoóuog matcheetꝏog? kah penoweuneu sasamatahwháonk matcheetou?
31.4 Sunnummatta naumꝏ nummayash, kah ogketam nutontonéhtuongash?
31.5 Tahnꝏcheéyeuit pomusháon, asuh nusseet kenupshaumꝏꝏk en asꝏkekodteamꝏonganit;
31.6 Qutompaghꝏnikquttei ut piuhsukeh qutompaghꝏneganit: onk God woh wahteou nussampwutteaháonk.
31.7 Nutontanéhtuongash quinnuppémꝏꝏk wutch mayut, kah nuttah ꝏsukomꝏmꝏuk nuskesukquash, kah ne teague mꝏi pissogqshunk nunnutcheganit.
31.8 Neit ohketeadti, kah onkatuk meetsitch: nux, nutonktseonk kodohchábuhkôwhunach.
31.9 Nuttah asꝏkekodtumuk nashpe mittamwossis; asuh askuhwheteáon ut neetatteamung wutussquontamut
31.10 Neit nummittamwos onkatogeh togguhhamauonch, kah onkatogig wawósikompauwéhtauáhettich.
31.11 Newutche yeu mishe matcheseonk, nux ne matchéseonk sasamatahwhuttimuk nashpe wussittumwáenúog.
31.12 Newutche ne nꝏtau ne paguanue mahchukussumómꝏog, kah ne kodohchabuhkóhhamꝏmꝏ wame nano nummishétuonk.
31.13 Sekeneamós wuttinniyeuonk wosketompáe nuttinnineum, asuh mittamwossisse nuttinnineum nag penuánumôhettit.
31.14 Neit toh woh nutussen God waabeik? kah natauwóhꝏadt, toh woh nuttinne nampꝏhamau?
31.15 Noh ayeuhqueomp ut óontomukqut sun mo ukkezhéauusóhhoh? kah sun mo pasuk nꝏnhikóunónus ut ôontomukqut?
31.16 Kogkóunúnumaúog matchekuog wutch ukkodtantamꝏonganꝏout, asuh pannusháhtauon wuskesukquash sekousq.
31.17 Nusséhteamon nukkodchuhkiyeum, kah touies matta meechꝏk.
31.18 (Newutche wutch nꝏskénúunneat noh mo nꝏwechéteum neane weeche wutꝏshin, kah nussampwushan wutch wutôontomukqut nokas.)
31.19 Nâog howan onkapunau wutch quenauwoshiáonk, asuh howáe matcheku matta teag hogkꝏ.
31.20 Wusseganohtog matta wunnanumukꝏóus, kah kussunaségis nashpe ꝏweshagunóas nus-shepsumog:
31.21 Nunnutcheg ayeuuhkonittue tahshinnumauógkus touwies, naumôn nutannumonteáonk ut squontamut.
31.22 Neit nuhpit penushonsh wutch nuttipimónit, kah nuhpit pokshonsh wutch wuskonit.
31.23 Newutche paguanuonk wutch Godut, ne mo nꝏchepshaonganin: kah wutche ukqunuhquappuonk, matta nutunkquontamun.
31.24 Goldéhteáan nutannôsuonk, asuh uttamon wanegik gold ken nꝏtꝏanatámꝏonk.
31.25 Weekontamos newutche nꝏweenaueetuonk missi, kah newutche nunnutcheg misháhtoꝏmꝏ.
31.26 Kenaumpamogkus nepauz pâmósik, asuh nanepâushadt wûhsumóe paumushadt.
31.27 Kah nuttah keme môsogquéhhog, asuh nunnutcheg chipwodtogkus nuttꝏn. 
31.28 Yeu wonk matcheseonk sasamatawhittin nashpe wussittumwaénin: newutche neit woh nuppannꝏwohtou Manit noh waábe.
31.29 Weeontamꝏontamon uppaguanúonk noh sekeneunkquée, asuh tahshinog nuhhog, machuk naméhikqut.
31.30 (Matta nuttenantamꝏ nuttꝏn matchesemꝏutch, kodtantamon matanumóninneat ukketeahogkóunoh)
31.31 Wosketompaog ut nekit matta nꝏwahetteg, woi yeu ohtauogkus ꝏweyaus!
31.32 Penuot matta appu toumáogwut, qut nꝏwôshittanumau nꝏssquontamash pomushaénuog.
31.33 Puttoghumon nuppanneusséonk onatuh Adam: adtahtauon nummatcheseongash ut mohpanágunit.
31.34  Sun nukqush monacheg, asuh teateashiyeuongash ummeshananitteaonganóoash sun nen chepshanukqunas: ne nꝏch chequnappenás, kah matta nussohhamꝏ en ussquontamut.
31.35 Woi napehnont pasuk nꝏtiit, kusseh, ne nukkodtantamóonk wame Masugkenuk noh nunnampꝏhamunkqunat, kah noh ayeuuhkkausit wussukhꝏk bꝏk.
31.36 Wunnamuhkut woh nunneemunnumun ut nuttukeet, kah woh nutogque wushpunnauun chetuhquabit.
31.37 Woh nꝏwahteauwah ne adtahshik nutontannehtuongash onatuh sontimóut nutogque pasꝏsukau.
31.38 Nutohke ayeuuhkonittue mauémukquean, kah wonk wonuhchuhhegash amòôsehettit.
31.39 Meechon nish no adtannegikish wanne ô[a]dtehteanat: asuh wannehteauwáheog uppomantamꝏonganꝏ neg na wadogkitcheg.
31.40 Kogkôunnogkuhquohhꝏwaog nompetuuttamꝏmꝏutch wheatsash, kah matche mosketuash nompetuuttamꝏmꝏutch barlyash. Ukkuttꝏwongash Job, mahtshaash.
32.1 NEit yeug nishuog wosketompaog ahque nampꝏhamauáoh Joboh, newutche sampweusseaeneum ut nehenwonche wuskesukqut:
32.2 Neit nashqunau ummusquantamóonk Elihu, wunnaumonuh Barachel up-Buzit, anonkumoncheh Ram: ayeuuhkonitt
32.3 Wonk ayeuuhkonittue nishuoh weetompuh ummusquantamóonk wunnashqunnaéhtauoh: newutche nag matta namehteauꝏog nampꝏhamóonk, kah pogkodchimáog Job.
32.4 Kah Elihu pahtussu nô pajeh Job ukkeketꝏkonat: newutche nag wutanue kehchéiyeumóuh.
32.5 Elihu nag* wanne nampꝏhamꝏonganunnꝏ ut wuttꝏnꝏóut yeug nishuog wosketompaog, neit ummusquantamóonk nashquneau.
32.6 Kah Elihu wunnaumonuh Barachel up-Buzit nampꝏham kah nꝏwau, nen nuppeissis, kenaau kukkehchiyeumwꝏ, newaj wabeseomp, kah nunnꝏshishom kenahtinununnaóont ne unnantam.
32.7 Nussip, kesukodtash woh ketꝏkómꝏash, kah neadtahshik kodtumꝏash woh kuhkꝏtomwehteomꝏash waantamóonk.
32.8 Qut na nashaonganúꝏut wosketompaut, wunnashanittauwáonk wame Masugkenuk ꝏwohwohtamwáheuh.
32.9 Matikkenukeg matta(nagwutteae) waantamꝏog, kah kehchisog matta wohtomꝏog wussittumꝏonk.
32.10 Newaj nꝏwai, kuhkéhtiek: nen wonk nunnahtitteam nuttenantamꝏonk.
32.11 Kusseh, nuppahtsuwontamup kukkuttꝏongash, nukkuhkeitamup kꝏwohwohtamꝏonganꝏ, natinneahámog uttoh anꝏwáog.
32.12 Nux nukkéhkitamup: kah kusseh wanne howan kenaau, nának[ó]nchimauau Joboh, asuh nampꝏhamꝏ ukkuttꝏwongash.
32.13 Ishkont woh kittinnꝏwomꝏ, nunnamehteomun waántamóonk: God wunnꝏgonkonuh, matta wosketomp.
32.14 Yeuyeu, matta ayeuuhkonittue nꝏnohtunkꝏ ukkuttꝏongash: asuh matta nunnampꝏhamauoh nashpe kukkuttꝏwonganꝏash.
32.15 Nag chepshaog, matta wonk nampꝏhamꝏog, ahque keketꝏkaog.
32.16 Pahtseon (newutche nag matta ketꝏkauꝏog, qut chequnikkompóog, kah matta wonk nampꝏhamꝏog)
32.17 Nen wonk nunnampꝏham nutchippiyeum; nen wonk nunnahtutteam nuttenanittamꝏonk.
32.18 Newutche missi ne woh ánꝏwai, nashauonk noh nuttinnómiyeumut nutchétimuk.
32.19 Kusseh, nunnogkus onatuh wine, ne matta nꝏwanómunꝏg nahen pashkheau onatuh wuske wisquadt.
32.20 Nukkeketꝏkom onk woh nꝏnamam:  nꝏwôhshinnum nussissetꝏnash, kah nunnampꝏham.
32.21 Kꝏwehquetumonumwꝏ, ahque howan ogqushissúononti, asuh howan wowunonuhkomonti.
32.22 Newutche matta nꝏwahteou magunat wowunonuhkꝏwaongash: neussean, noh kezhikque teanuk woh nutamaunuk.
33.1 NEwutc
33.2 Kusseh, yeuyeu nꝏwoshinnum nuttꝏn, neenan keketꝏhkomꝏut nuttꝏnut.
33.3 Nukkuttꝏwongash wutch nussampwutteahaonganit, kah nussissittꝏnash pahke kuttꝏtamꝏmꝏash wahteauonk.
33.4 Wunnashauanittꝏmoh God nukkezhik, kah wunnâshauonk wame masugkenuk, nuttinnunnumunk pomantamoonk.
33.5 Woh nampꝏhamiéan, wunohtoush kukkuttꝏwongash anaquabeh, neepaush,
33.6 Kusseh, neaunak kukkodtantamoonk ut nunnompenonat God: nen wonk nukkuhkenaiehhitteap wutch manꝏnskut.
33.7 Kusseh, nꝏwabesuonitteaonk matta kꝏwabuunukꝏh, asuh matta nunnutcheg kuttuhkekquehhukꝏh.
33.8 Wunnamuhkut kukketꝏkom ut nunnꝏtamꝏonganit, kah nunnꝏtam kꝏwadtauatonkqussuongane kuttꝏwongash.
33.9 Kussim, nen nuppahkes wanne nꝏpanneseonganu, nen wanne nꝏwaskhuoh, asuh matta matcheseonk nutapehtunkꝏh.
33.10 Kusseh, ayeuuhkonittue nunnamteunk tohwajéyeuꝏk: nutogquanum ut ummatwomut.
33.11 Nusseetash ponam stocksut, kuhkinneasu wame nummayash.
33.12 Kusseh, yeu kutut matta kussampweusséin: 
33.13 Tohwutch ayeuuhkonát? newutche matta wunnompagunumꝏ wuttinniyeuongash.
33.14 Newutche God pasukqut ketꝏhkau, nux neesut, qut wosketomp matta ꝏwahteauꝏun.
33.15 Ut unnukquomuonganit, ut nukkonâe monomansuonganit, kussukkouéonk nohkuhkauoncheh wosketompuh, kodtukquomhettit ut wutappinneaóut.
33.16 Neit wóhshinum wehtauogkꝏash wosketompaog, kah sealham ukkuhkꝏtamwehteaonganꝏ.
33.17 Woh wutamaunónat wosketompuh wutch wutanakausuonganit, kah woh adtahtou pehtuánumóonk wutch wosketompaut.
33.18 Kogkôununau ukketeahogkôunoh wutch pohsahtheganit, kah uppomantamóonk, wutch pagwaninneat togkodteg.
33.19 Noh wonk sasametahwhau onkquommomꝏonk ut wutappinneat, kah wutch monakish wuskonash menuhke onkquommomꝏonk.
33.20 Newaj uppomantamóonk uhquontamunit petukqunnunk, kah ukketeahogkóunoh kodtantamóe meetsuonk.
33.21 OOweyaus mohtuppaémo, newaj matta naumꝏmuk: kah wuskonash nish matta naumꝏmukish, sekhꝏsuash.
33.22 Ukketeahogkôunoh pasꝏsukomwoh weenohket, kah uppomantamóonk en neg pagwohteácheg.
33.23 Annꝏnaénúh weetomukquit, quogquoshkinnumwénin, pasuk ut kenugke nequt muttannonganogkussuoh, wunahtinònat wosketompuh wussampweteahaonk.
33.24 Neit nah ukkitteanumoh, kah nꝏwau, tomweh wutch ꝏwꝏmwussinneat en pasahtheganit, nummiskom manꝏwhittuonk.
33.25 OOweyaus pish ánue wuskeyeuꝏ onk noh mukkis, pish qushkeu en wuskenúe kesukodtumut.
33.26 Noh pish peantamauau Goduh, kah ukkitteamonteanumoh, kah pish wekontamóe wunnaumauoh wuskesuk: newutche pish onkquotauau wosketomp wussampweusseonk.
33.27 Monunneauau wosketompuh, kah howan nꝏwadt nummatchesem, kah nꝏwounkéhteóh ne sampwag, kah matta nꝏchiéin. 
33.28 Tomheau ukketeahogkôunoh wutch ꝏmsinneat en pahsohtheganit, kah uppomantamꝏok pish naumꝏmꝏ wequái.
33.29 Kusseh, wame yeush nohnompit God wutusseaunshanash wosketompuh.
33.30 Quehchꝏunónat ukketeahogkôunoh wutch pohsahtheganit, ꝏwequassumꝏónat nashpe ꝏwequayeumꝏ pamontogig.
33.31 Papane kuhkinneasish, woi Job, kuhkeihtuh, chequnapsh, kah nukkeketꝏhkam.
33.32 Toh woh anꝏwaan nampꝏhamáh, keketꝏkash, newutche nukkodtantam kussampwe ogquanumununat. 
33.33 Matta nanꝏg kuhkeitah, chequnapsh, kah kukkuhkꝏtomoush waantamóonk.
34.1 NAno Elihu, nampꝏham kah nꝏwau,
34.2 Nꝏtamꝏk nukkuttꝏwongash, woi kenaau waantamwenuog, kah kuhkehtiek, kenaau wahteauonganeogish.
34.3 Newutche nehtauog qutchehteau kuttꝏwongash, onatuh muttꝏn quadchehtog meetsuonk.
34.4 Pepenamontuh wussittumoonk, wahtéauuttuh ut kenugke kuhhogkanonut uttoh an wunnegik.
34.5 Newutc
34.6 Sun woh nuppannꝏwohtoh nꝏniyeuonk? nuttanheg matta woh neetskehteauouun, matta paneseon.
34.7 Howae wosketomp ánꝏont Joboh, noh ogque wuttattog mishananittuonk nippeut.
34.8 Noh weechauont asenitcheh matcheseonk kah weechauont matchetouenuh.
34.9 Newutche nꝏwop, wanne teag wutchieu wosketomp, woh ꝏweeteanumonat Goduh,
34.10 Newutche nꝏtiek wohwohtamwenuog nóꝏsukongqutch God woh ummatchesenat, kah manuhkesit woh uppannesenat.
34.11 Newutche wutanakausuonk wosketomp ꝏtonkquttauun: kah namehteauwaheau nish$noh howane neaunak ummayeuoash.
34.12 Nux wunnamuhkut God matta woh matchesu, kah wame manuhkesit matta woonkehteoou wussittumoonk.
34.13 Howan neh ummeechumuhkonuh ut ohkeit? asuh howan wunohtunk mamusse muttaok.
34.14 Ponuk wuttah ut woksetompaut, mukkinnumauont wuhhogkuh wunashauanittꝏmoh kah wunnashauonk.
34.15 Wame weyaus pish miyáe paguaneumꝏ, kah wosketomp pish wonk quinnuppu en puppisiyeuuneat.
34.16 Eyeu wohwohtamꝏonganéan yeu nꝏtash, kuhkeitash nꝏwadtauatonkqussue kuttꝏwongash. 
34.17 Noh sekeneog ne sampwag, sun woh nanawunnuau? kah sun kuppogkodchim noh ánue sampwesit?
34.18 Sun tapeneunkquit unnonat ketassꝏt kummatchetum, kah sontimóog, kummattannittowo[m]pomwꝏ?
34.19 Uttoh en ogguhse, noh matta agwushissuónunk sontimoh, asuh matta ánue wodtꝏanumunk wenauétuoh onk matchekuoh, newutche nah wame wunnutcheg wutanakausuonk.
34.20 Teanuk pish nuppꝏog, kah missinninnúog pish wuttamehpunáog ut nôeutipukok, ka[h] pish mahtshaog, kah manuhkesitcheg pish amaunáog, wanne menutchegane.
34.21 Newutche wuskesukquash ohtaash ummayit wosketomp, kah naum wame wutaongash.
34.22 Na matta pohkenaunꝏ asuh nuppꝏonk wutonkaóhtom, na matcheussecheg woh adt puttogquehettit.
34.23 Newutche matta ánue pon[a]mauóou wosketompuh onk ne sampwag, woh uppe[t]ukonat wussittumꝏonganit weeche Godoh.
34.24 Noh pish sohqutt[a]hwhau menuhkesuénúh wanne woh ogkemwe, kah nompashau onkatogeh.
34.25 Newajeh wahteunk nag wutanakausuonganꝏash, kah nah ukkꝏskonuh nukkonáeu, newaj nag paguanéhettit.
34.26 Nah wutogque togkomuh matcheetꝏut, ut wunnaumunnaóut onkatogig.
34.27 Newutche ukqushkéhtauóuh, kah matta wunnatwontamauóuh ne teague ummayash.
34.28 Newaj ummauonk matcheku, peyahteauwéhettit, kah noh nꝏtam ummauonk náh onkapunánutcheh.
34.29 Wunohteáonk magukish, neit howan ꝏtameheuh, kah ahtahtunk wuskesuk, neit howan woh ummonunneauoh? uttoh in ayeuuhkonittue unnéhteauun wutohtimóin, asuh webe wosketomp:
34.30 Eiantogki matta, woh nanawunnꝏóou, ishkont woh missinninnuog puttabhamwog.
34.31 Wunnamuhkut, tapeneunkqut unnonat God, nummahche chequnehtam, matta wonk nummatchesu.
34.32 Ne mat naumꝏ kuhkꝏtomah, matcheséan, matta wonk nutussein.
34.33 Sun woh n$nih ne anantaman? noh woh onkquottantam, tohkônogque kutjishontamunat, asuh tôhkonogque pepenaman, kah matta nen, newuthce nꝏwash uttoh en wahteauan.
34.34 Wahwohtamwenuog unnukquttei, kah waantamwénin nꝏtiitch.
34.35 Job, wanne wahteóe ketꝏhkau, kah ukkuttꝏwongash wanne waantamwéenꝏash.
34.36 Nukkodtantam Job woh qutcheheau en wohkukquoshinit, newutche wunnampꝏhamꝏongash wutche matchetꝏog.
34.37 Newutche kꝏtenehteau ummatcheseonk chékeetamꝏonk, pohponkinitchóhou ut kenugke kuhhogkanónut, kah mꝏchekehteau ukkuttꝏwongash ayeuuhkonittue Godoh. 
35.1 NAno Elihu keketohkau kah nꝏwau,
35.2 Sun kuttenantam yeu sampoi, ne anꝏwaan, nusampweusseonk ánuwunnum God wussampweusseonk?
35.3 Newutche kussip, teag nꝏchiin, kah teag nꝏtahtauun pahkhimuk wutch nummatcheseonganit?
35.4 Kenampꝏhamoush, kah neg weechayeu[ꝏ]kqueaneg.
35.5 Monunneash kesukquash, kah naish, kah kuhkinneash mahtokqsash nish ánuunkqussúmukquéanish.
35.6 Matchesean, toh kittineh? asuh kuppaneseongash mꝏnák, toh kittinneh?  
35.7 Sampwesean, teag kuttinnumau? asuh teaguas attumunum wutch kenutcheganit?
35.8 Kummatcheseonk woh woskeheau wosketompoh, neane ken, kah kussampweséonk woh ꝏchiin wunnaumonuh wosketomp.
35.9 Nashpe monakish mukkꝏkinittuongash, nah ummauwéheóuh, nag mishontꝏwaog, newutche wuhpit noh manuhkesit.
35.10 Qut wanne howan nꝏwau, uttiyeuoh God noh kezhikqueh, noh nukkonáe kodtꝏhamwáhuadt?
35.11 Noh mꝏcheke kuhkꝏtomungqueog, onk neg puppinashimwog ut ohkeit, kah mꝏcheke waantamwáhikqun, onk kesukque puppinshasog.
35.12 Nag na wuttit mauuneau (qut wanne howan wunnampꝏhamꝏh) newutche uppehtuánumꝏonganꝏ matchetꝏog.
35.13 Wunnamuhkut God matta nꝏtamꝏ tahnꝏcheyeuꝏuk, kah wame manuhkésit matta ꝏtꝏontamꝏun.
35.14 Tôhkônogque nꝏwaan matta pish kenau, qut wussittumóonk ohteau anaquabit, newutche pabahtánum.
35.15 Qut yeuyeu newutche matta ne nanꝏh, noh natauóhuau ut ummusquanittamꝏonganit, qut onch, matta wahteauou ut mishunkquomomꝏonganit.
35.16 Newaj Job tahnꝏche wôhshinuk wuttꝏn: matta wahteóe muttaanteau kuttꝏwongash.
36.1 WOnk Elihu nano keketꝏkau kah nꝏwau,
36.2 Ogguhse chequnehtah, kah kenahtinush, ashpáme keketꝏka[n]shog God.
36.3 Nunneemskom nꝏwahteóonk wutch nꝏadtut, kah nutogquontamau sampweseonk noh kezhukqueh.
36.4 Newutche wunnamuhkut nukkuttꝏwongash matta pish pannꝏwaonganꝏash, noh pahke wahteunk kꝏweetomuk.
36.5 Kusseh, God missugken, kah wanne howane sekeneauóꝏ, ummenuhkesuonk kah ꝏwaantamóonk missiyeuash.
36.6 Matta wadchanumꝏ uppomantamꝏonk matcheetꝏ, qut samweunéheau matchekuoh.
36.7 Matta amàunumꝏ wuskesukquash wutch sampweusseaenuut: kah nag weetomáog ketassꝏtamwoh ut appuonganit, nux, noh nag ummicheme menehkheuh, kah nag misheheáog.
36.8 Kah tohtogkuppishettit fettersash, kogkônugqhettit unkapunnáe pémunneáhtonash:
36.9 Neit wunnahtinuh wutanakausuonganꝏ, kah uppannéseonganꝏoash, nish mashteauhetticheh.
36.10 Wonk ꝏwohshwunumauoh wehtauogꝏ en áushkontuonganit: kah annꝏteamꝏ nag ukqushkenaóont wutch matcheseonganit.
36.11 Nag nꝏsweetauahettit kah wuttinneumukkauáhettit, nag pish wunniyeue mahtshadtóog ukkesukodtumꝏoash, kah ukkodtumꝏmꝏash ut weekontamꝏonganéhtu.
36.12 Qut nag matta nꝏsweetamohetteg, nag pish mahtshaog nashpe togkodteg, kah nag pish mat wahteaúe nuppꝏog.
36.13 Qut eiantogkitteahoncheg, nanómunkquodtóog musquanittuonk: nag matta mauꝏog nah weewepapinnont.
36.14 Nag wuskenúe nuppꝏog uppomontamóonk kenuksheau nishkeneunkqussinitcheh.
36.15 Pohquohwhunau matchekuoh ut wutonkquanumꝏonganit, kah ꝏwoshwunnumauoh wuhtauogwash mahche mukkꝏkinitcheh.
36.16 Netatuppe woh kutontashik wutch nanakonchiyeuut, en mummishkiyeuut, ne mo adt nanakonchanꝏg, kah ne ponamuk kuttlableumut, woh weesinumꝏ.
36.17 Qut kenumwohto wussummaonk matcheetou: wussittumôonk, kah sampwenéhtuonk kuttohqunnukquog. 
36.18 Newutche na musq[n]anittuonganúꝏ: kuhkinneasish, ishkont kutamaunuk nashpe wuttatteaonk: neit mishe manꝏwhuttuonk matta woh kuppohquohwhunukꝏ.
36.19 Sun wuttꝏantantam kꝏweenauéetuonk? matchaog, matta gold, asuh wame wutchekeusseongash menuhkesuonk.
36.20 Kodtantamꝏkon nukkon, missinninnúog tummehtahwhôog wutch wutáyeuonganꝏóut.
36.21 Nunnukqussish, ahque wuttꝏantash matcheseonk: newutche yeu teáoge kuppepenamun onk ne unkquanumóonk.
36.22 Kusseh, God mishéhuau nashpe ummenuhkesuonk: howan neh wuttatupe kuhkꝏtomwehteomwꝏ?
36.23 Howan noh kohquttumauont ummay? asuh howan woh anꝏwadt, kummatcheussem?
36.24 Mehquontash mishéhteauunat wutanakausuonk ne wosketompaog námohettit.
36.25 Nish$noh wosketomp woh wunnaumun, wosketomp woh nôadtit wuttin mónunneaumun.
36.26 Kusseh, God missugken, kah matta nꝏwaheóun, kah ne adtahshik ukkodtumꝏmash matta woh namehteauoúunash.
36.27 Newutche papeeteóu pattippashinne nippeash: sokanumwog nippe neaunak ne ouwán.
36.28 Ne matogqus pattippashik, kah mꝏcheke wuttattippanau wosketompuh.
36.29 Wonk howan woh wohtog sepakémꝏuk magtokqs, asuh Tabernakle wuttauatonkqussuonk?
36.30 Kusseh, wussepagenamwóntamun ꝏwequaꝏm, kah wutunkhumun ut agwe kehtahhannit.
36.31 Newutche ne wunnashpe wussumon missinninnúh, mꝏcheke assam.
36.32 Nashpe mattokqs puttoghum wequai, kah wutannꝏtamun matta wohsumꝏmunꝏut, nashpe mahtokqus, ne nashaue paómꝏuk.
36.33 Ne na adt wuttauatonkqussúmꝏuk wunnahtukkon ne papaume, neetasuog wonk papaume ouwán.
37.1 YEu wonk wutch nuttah nunnuksheau, kah ontahteau wutch wutayeuonganit.
37.2 Nꝏtamwe nꝏtash ummishontꝏwáe wadtauatonkqussuonk, kah annontꝏwáe ne sohhamꝏmꝏuk wutch wuttꝏnut. 
37.3 Wussampwewuttauun ut agwe mamusse kesukqut, kah ukkutshaumun en wehqshik ohke.
37.4 Asuhkaue wuttauatonkqussuonk mishontꝏwómꝏ, padtahquohhunéhteau nashpe ꝏnetue wadtauatonkqussuonk, kah matta uppahtsuáheuh ꝏwadtauatonkqussuonk nꝏtamuk.
37.5 God monchanatamwe neempohteau nashpe ꝏwadtauatonkqussuonk: mogagish ussu, nish matta woh wahteauꝏogish.
37.6 Newutche unnau kꝏnoh, ohkeit apsh: neane wonk nishkenon, kah menuhkesue sokanónut.
37.7 Sealham nish$noh wosketomp wunnutcheg, onk wame wosketompaog woh wahteauog wutanakausuonk.
37.8 Neit puppinashimwog aahettit ꝏwonogkꝏout: kah appuog wutayeuonganꝏout.
37.9 Sowaniyeu ꝏm pemsquoh: wutch nanumieyeu tohkoi.
37.10 Nashpe wunnashauonk God tꝏhpeuꝏ; kah ne koshkag nippe menuhki.
37.11 Kah wonk nashpe nuppehamunat sauunnumwahto kuppogki mahtokqs, seahham ꝏwosittae matokqs.
37.12 Kah quinnuppemꝏ nashpe ukkenꝏsꝏwaongash: onk woh usseog, uttoh anannꝏnont, ut woskeche muttaohkit, ut ohkeit.
37.13 Uppeyahtauun, asuh wutch sasamatahwhuttuonk, asuh wutch wutohke, asuh wutch monaneteaonk.
37.14 Yeu nꝏtash Woi Job, chequnikompaush, kah natwontash monchanatamwe wutanakausuongash God.
37.15 Sun kꝏwahteoh ahquompi nish God wan[u]ht[u]nk, kah wosumwahtunk ꝏwequayeue mahtokqs.
37.16 Sun kꝏwahteoh piuhsukehteauoonk mahtokqsash: ummonchanatamwe anakausuongash, noh p[a]nnuppeyeue wahte[un]k?
37.17 Uttoh en kuthogkꝏongash kesꝏi, m[an]ohtunk o[h]ke nashpe sowansh.
37.18 Sun [n]oh kꝏweeche sep[Ẋ]genummom pohkok, ne manuhkag, onatuh tabassumwe pepenauutchit [ẊẊ]uhquonk?
37.19 Kuhkꝏt[o]maiinne[a]n uttoh woh ánogkut: nꝏnanumumun wunnohtauunat nukkuttꝏwonganun newutche pohkenai.
37.20 Sun woh unnon, nen nukkeketꝏkam? wosketomp ketꝏkont, pish wunnamuhkut misheasqun.
37.21 Yeuyeu matta wosketompaog naumꝏog wôhsittae wequái ne ohtag matokqsut: qut mishehtash pamsheau, kah nish uppahketeauunash.
37.22 Wunohquodt ꝏmꝏou nannummiyeu: qut God uhquéneunkquod um̃anittuanussuonk.
37.23 Papaume masugkenuk nꝏnanumumun nameheon: missugken ut menuhkesuonganit, kah ut wussittumꝏonganit, kah mꝏchekohtauomꝏ sampweseonk: matta onkapunohteaou.
37.24 Newaj wosketompaog qushahettit: matta howane ogqushissuonoou waantamwutteahonitcheh.
38.1 NEit Jehováh nampꝏhamauau Joboh wutch pemsquohhut, kah nꝏwau.
38.2 Howan yeuoh, noh pohkenehteunk kenꝏnittuonk nashpe mo wahteoe kuttꝏwongash?
38.3 Yeuyeu ogque wosketompaut ne puttukquobpis; newutche kenaꝏtomoush, kah ken wahteauwaheh.
38.4 Uttoh kutapineas wanohtauon ne quenohtag ohke? missohhash, wahteauan wohwohtamoonk.
38.5 Howan wanohtunk nish quttuhwhegash, wahteauan? asuh howan sepagunumwontogus pemuneat?
38.6 Uttoh ut menuhketeausu nish quenohtagish? asuh howan wanuhtongkus ne nashinne qussuk.
38.7 Nompoàe anogqsog moae kôtꝏhamahettit, kah wame wunnaumonuh God mishontꝏwae weekontamog.
38.8 Asuh howan kobhog  kehtahhanne squontamash, sohwutchuog onatuh kachemꝏuk wutch oontomukqut.
38.9 Matokqs ne hogkꝏunuhkauog, kah kuppogkodtokqus nupputtukquobpussuwahtauun.
38.10 Kah nꝏwonukontamun nukkuhquttume ayeuonganit, kah nꝏnahtw[ó]ntamwáh barsash kah ushquontamash. 
38.11 Kah nussip, yeu pish kuppeyon kah matta ongkoue: kah yeu pish kuppehtuánumwe tuhkꝏog kuppuhwhoneau.
38.12 Sun kutannꝏtam mohtompog nadteuh pâmontaman? kah idchuwampan kꝏwahteauáh wutáyeuonk?
38.13 Onk woh missunnumꝏmꝏ, wéhqshik ohke, onk woh matcheetꝏwog ne wutch kódtuhkoneau?
38.14 Ogque quinnuppenausu manꝏnskut ut seale$ut, kah ogquekompauog hogkꝏunit.
38.15 Kah wutch matcheetꝏut n[a]g ꝏwequ[aá]iyeumꝏ kogkôunumun, kah qunuhqui muhpit pish pohquenumun:
38.16 Sun kuppetutteam kehtahhanne tohkekomuash? asuh sun kuppomusham natinneakontamunat monôagk.
38.17 Nuppꝏongane squontamash sun kꝏwoshewehtunkquog? asuh sun kenaumus onkauohtae nuppꝏonk ꝏsquontamash.
38.18 Sun kꝏwahteoh ne koshkag ohke? missohhash wame wahteauan.
38.19 Uttiyeu may ne wequai wadohkit, kah papaume pohkeni, uttiyeu wutayeuonk. 
38.20 Woh keneemunnumunat ne wehquohtag, onk woh kꝏwahteauunat mayash en noh weetuomut.
38.21 Sun kꝏwahteauun, newutche na ut keneetip, asuh newutche monatash kukkesukodtumash⸮
38.22 Sun kuppetutteamus kꝏne nompakouunehtu? asuh sun kenaumus segane nompakouunash?
38.23 Nish wadchanumonish en wuttamehpunae kesukodtut, kah en mattompagwe kah ayeuwuttue kesukodut.
38.24 Teagwe may chipohtae wequai, ne seahhamꝏmꝏuk wutchepwosh ut ohkeit?
38.25 Howan chachaubenuk nippee pohsemꝏut, wutche nippe tomogkon? asuh padohquohhe ukkutshaumune may?
38.26 Wussokanonteateauunat ut ohkeit, ne matta wosketompoaunꝏg: ut touohkomukqut, ná matta wosketompaunꝏg.
38.27 Womepwehteauunat nossiyeumꝏuk, kah ne matta toh anompamukquohtinꝏg ohke, kah sonkehteauunat, kah nꝏchumwe moskehtue wunnehtꝏnunkquamesash.
38.28 Sun sokanon wutꝏshu, asuh howan wompequait neechippagwe pattippeshineash?
38.29 Howan wutoontomukqut wag kuppadt? kah kesukque wompi tꝏp, howan wompequáit?
38.30 Nippeash unupputtogwhosu onatuh nashpe qussuk, kah woskeche mꝏnôiyeuut togquodtin.
38.31 Sun woh kukkushpinoh weekone ukkussinnasuonganꝏ assishquttauaog? asuh sun woh kutompinum ukkishpiss[ú]ongash Orion.
38.32 Sun woh kussohhꝏwun Mazzaroth, ut wutahquompiyeumut? asuh sun woh kꝏnash Archturus weeche wunnaumonuh?
38.33 Sun kꝏwahteaoh kesukque kuhkꝏwaongash? sun woh kꝏnohtoh wunnanawunnumoonk ut ohkeit?
38.34 Sun woh kꝏwaabinum ꝏwadtauatonkqussuonk matokqs, onk monae nippeash woh kenuhkuhkunk?
38.35 Sun woh kutannꝏtam ukkutshaumunash, nish woh monchemꝏash? kah woh kuttukquog nenawun yeu.
38.36 Howan ponuk waantamoonk anomit? asuh howan wohwohtamwahteunk metah?
38.37 Howan woh waantamwe ogketog matokqs? asuh howan woh kobhog kesukque wishquash?
38.38 Puppissi manuhkehik kah puhquohkomukquash menuhkohtaash.
38.39 Sun pish kutadchontam wunnehtoonk qunnonou, asuh kꝏwamepwehteoh ukkodtupꝏonganꝏ wushkoshimwe qunnonꝏog.
38.40 Sepsinhetttit ut ꝏwonogkꝏout, kah aphettit kuppahtu askuhwhekonat?
38.41 Howan quagquoshwehtog konkont ummetsuonk? ꝏshkshamesumoh mauunnitteauahettit Godoh, nanwush[a]og wutche quenahikꝏonk meetsuonk.
39.1 SUn kꝏwahteoh ne adtꝏcheyeuꝏg touohkomukque qussukquanetue goatsog neetuog? asuh sun woh kukkehkineas qunnequáog neechahettit?
39.2 Sun woh kꝏwoogkem nepauzsaog ne ut wompequahettit? asuh kꝏwahteoh neadtꝏche neechahettit?
39.3 Nag nauwaeog, neechaog, sohwohteaoh wutunkquanumꝏonganꝏ.
39.4 Wunneechansꝏuh wunohkꝏoh, nag nashpetuog weatchiminneash: sohhamwog, kah matta nah ukqushkehteauouh.
39.5 Howan chapée moncheáheont touohkomukque asse, asuh howan ompenik ukkishpissuongash touohkomukque asse:
39.6 Noh wek nuttouohkomukquhkon, kah matchekine ohke ne wutayeuonk.
39.7 Mishanánumau monanutcheh ut keitotanat, asuh matta nꝏtamꝏ ꝏwadtauatonkqussuonk noh kódtꝏhkaúsit.
39.8 Wadchue wutayeuonk ne wuttittanadtupꝏonk, kah natinneham nish$noh ashkoshqui.
39.9 Sun woh nequttuun wekontam kꝏtinninneúmuhkongqunat, asuh wutappinneat ne ahhut assamadt?
39.10 sun woh kukkushpin nequttuun nashpe uppemuneat ut wonuhchuhheaganit, asuh sun woh noh kutohtóeu nákutchagwomꝏmuk ut ꝏnouhkoiyeuut?
39.11 Sun woh kuppabahtanum newutche mishinnuhkésu:
39.12 Sun kꝏnamptau, pish paudtou kꝏskannem? kah kummukinnumun ut kupbarnumut?
39.13 Sun kuttinnumauómus ꝏnemeequnꝏuh peakoksog, asuh wunnuppuhwhunóuh, kah ummequnóuh ostrichog?
39.14 Noh nókodtuk ꝏwó[u]nash ut ohkeit, kah ukkusapussumunash nashpe puppissi.
39.15 Kah wanantam musseet woh wuttashkukkomunat, asuh woh touohkomukque puppinashim wussꝏkukómunat.
39.16 Sekeneauau ꝏshkushasumoh, onatuh matta wadtiheik: wutanakausuonk tahnꝏcheyeuꝏ, wanne wabesuonganunꝏg.
39.17 Newutche God matta ꝏwaantamwàheuh, asuh matta wuttinnumauoh wahteauonk.
39.18 Quanunkque tahshenoncheh wuhhogkuh, mishanánumau horsesoh, kah neh naꝏmoncheh.
39.19 Sun kittinnumau ummenuhkesuonk horse? sun kutohquadtum wussittipuk neempoh?
39.20 Sun woh kꝏwabissuáh onatuh chonsompsit? wussuhsumꝏe wutchan unkqueneunkquod.
39.21 Chechekohteanum ut ꝏnóuhkoiyeuut, kah wekontam ut ummenu[n]kesuonganit: kutchittôushau wunnogskauónat kenauwamenunnûh.
39.22 Hahanehtam wabesuonk, kah matta wabesu; asuh matta qushku wutch togkodteganit.
39.23 Petan ayeuhkonittue nunnoboshkehtunk, wôsupohtáe qunuhtug, kah ogqunneg.
39.24 Misseashkꝏ ohke nashpe chekeusháonk kah musquanittamꝏonk, kah matta wunnamptamꝏ, ne wadtauatonkqussue monopuhpeg.
39.25 Nꝏwau ut kenugke monopuhpegquontu, Ha, ha, kah nꝏadtit en munnontam ayeuwuttuonk, wunneempomꝏ mugquompaog, kah mishontꝏwaongash.
39.26 Mashquanon sun pummunau nashpe kꝏwaantamóonk, kah summagunum wunnupoh nogque en sowaniyeu?
39.27 Sun wompsukꝏk ptꝏeu ut kutannꝏteamꝏonganit? kah qunuhquotau ꝏwadjish?
39.28 Noh ayeu, kah appu qussukquanit, ut attꝏchepishkodtut, kah menuhkiayeuonganit.
39.29 Nah ꝏch natinnehamun uttiyeu nohtunk, kah wuskesukquash nôadtit en naumꝏmꝏash.
39.30 Kah ꝏskusáshimoh nꝏnontamwoh wusqueheonk, kah uttoh nashoncheh apinit, na wutapin.
40.1 NAno Jehovah nampꝏhamau Joboh, kah nꝏwau,
40.2 Noh penuánumont wame Masugkenutcheh sun ukkuhkꝏtomauoh? noh aushkomont Godoh, nampꝏwhutch.
40.3 Neit Job nampꝏhamauoh Jehovahoh, kah nꝏwau,
40.4 Kusseh, nunnishkeneunkqus, toh woh kuttinnampꝏhamoush? nupponam nunnutcheg nuttꝏnut.
40.5 Pasukqut nukkeketꝏkam, qut matta wonk nampꝏhamꝏ, nux neesit, qut matta nano nukkutchittôushóh.
40.6 Neit Jehovah nampꝏhamauau Joboh wutch pemsquohut, kah nꝏwau,
40.7 Eyeau unnupputtukquobpisish wosketompaut, kenatꝏtamoush, wahteauwáheh.
40.8 Sun pish wonk moh toh kuttintuppontamꝏ nꝏsittumꝏonk? sun kuppokkodchimeh, woh kussampweusseaenúuneat?
40.9 Sun kuhpit tatuppeyeuꝏ wuhpittenit God? asuh woh kuttatuppe mishontꝏwáe padahquóhhannehteom?
40.10 Wunneh kuhhog nashpe mámuttánissuonk, kah wunneetuonk, kah hogquas kuhhog nashpe sohsumóonk kah wunnetuonk.
40.11 Sepáginish kummishe musquantamꝏonk: kah moninneau nish$noh howan uppehtuánumwin, kah tióhquohqueh.
40.12 Moninneau nish$noh pasuk pohtuánumwit kah pèeh, kah tahtashkukau matcheetꝏog ut wutayeuonganꝏóut.
40.13 Nag moáeu adtash ut puppissiyeuut, kah kishpinnau wuskesukꝏꝏash ut kémeayeuut.
40.14 Neit wonk kussompamish, nehenwonche kittinninohkou woh kuttomhik.
40.15 Eyeu naou Behemoth, noh weeche kezhénnomp, ogque meech moskehtuash oxut.
40.16 Kusseu eyeu, ummenuhkesuonk wusseganohtogqut, kah ummenuhkohhetteáonk ohteau wunnogkusse weenweet.
40.17 Ogque momóntanum wussukqut Cedarut, wunnussue wutchohtash moeu weesquábissuash.
40.18 Wuskonash ogqueneunkquodtash menuhke kodchuhkiyeue brasse$ut: wuskonash ogqueneunkquodtash missehchuogque barsut.
40.19 Noh negonneyeuꝏ ut ummayut God: noh kezheont, woh uppasꝏtsháheuh wuttogkodteganit.
40.20 Wunnamuhkut wadchuash nekitteaꝏmꝏ ummetsuonk: ut toh adt wame ohteuhkone puppinashimwog pomphettit.
40.21 Appu agwe mehtugque onkouohtáut, weekinasque assampamukqut kah wompasquehtu.
40.22 Onkouohtáe mehtugquash nuhkuhkunk nashpe wutonkauohtom; sepuáse anumwussukuppeog wéenuhkauóuh.
40.23 Kusseh wuttattam seip, kah matta ukkenuppe ussein: unnantam woh nꝏtontanúhtam Jordan ut wuttꝏnut.
40.24 Wunneemunnumun nashpe wuskesukquash: wutchan pannupshomꝏ ahpéhanit.
41.1 SUn woh kuppaudtantóncham Leviathan nashpe uhquon? asuh weenannúut óma[ni]t ne kômukqunnuman?
41.2 Sun woh kupponam uhquan wutchánit? asuh sun woh kuppannupikquam wutómpeuk nashpe asinnekôus?
41.3 Sun noh kummꝏchekéteunk kꝏwéhquetumunkꝏongash? sun kenꝏhke kenꝏnuk?
41.4 Sun kenꝏwoneau? sun pish kummicheme wuttinninneumun?
41.5 Sun woh kutogque pompeh psukses? sun woh kukkishpinauónuh kenunksquomog?
41.6 Sun woh weechayeutitcheg, ummishadtupwinneáuh? sun woh chachaubenau ut kenugke anaqusháenúut?
41.7 Sun woh kukkonukéhtham wattuhquab méhchetu? asuh uppuhkuk nashpe annehteh?
41.8 Kenutcheg ponamau, mehquontash ayeuwuttuonk, wonk ussehkon.
41.9 Kusseh, annoósue kodtanunadt ne tahnꝏcheyeuꝏ, sunnummatta woh howan penuhteáun, nauont?
41.10 Wanne howan chekeussu ꝏwogkouuneat: neit howan tapenuk neepauunat anaquabeh?
41.11 Howan noh wadtaméhikqueh, woh nutôadtuhkauonat, wame ut agwe mamusse kesukqut ne nuttaiheh.
41.12 Matta nutadtahtóou uppompuhcháiyeumash, asuh ummenuhkesuonk, asuh wuttapeneunkquotte unnussuonk.
41.13 Howan woh wohshwunuk ꝏwoskeche hogkꝏonk, asuh howan uppeyaonuh nashpe uppapashke bridleum?
41.14 Howan woh wohshitánumauont wuskésukqut squontamash? weepitash uhqueneunkquodt waéenu.
41.15 Ummóskonuh ne uppehtuánumóonk, nag moáe wunohtôsuog, onatuh sukkuhkitteausue seal.
41.16 Pasꝏsukôadtuog, newaj matta nꝏwan agwémunꝏg.
41.17 Nish mamussukôadtúmꝏash, nish môsogquohtaash, newaj matta chachaubohtanꝏg.
41.18 Nashpe uppꝏpꝏtauâonk wequai wôhsumꝏmꝏ, kah wuskesukqash ogqueneunkquodtash mohtompan wanadteaskesukqash
41.19 Wuttꝏnut wutch sohhamꝏmꝏ chikohtáe lampsash, nꝏtae chikinásuog papomsháog.
41.20 Wutch wutchânit sohhamꝏmꝏ pukit, neane wutch wasit ohkuk asuh Cauldron.
41.21 Wunnasháonk nꝏtóheau mohkossaash, kah nꝏnꝏuneah sohhamꝏmꝏ wutch wuttꝏnit.
41.22 Ut wussittippukanit ohteau menuhkesuonk, kah unkquanumóonk quinnuppemo en weekontamꝏonganit ut anaquabit.
41.23 Uppuhquésogke weyausum môohtáash: nish menuhkohtaash, matta ontahtoꝏunash.
41.24 Wuttah unnummenuhki qussukquanit, nux, unnummenuhki kodchúhkiyeue togwonkanompisqut.
41.25 Tahshinont wuhhogkuh, matikénukeg wabesuog, nashpe womponchuohhan pahkheáog wuhhogkáuh.
41.26 Wuttogkodteg noh togkomont matta menuhkano: qunuhtug, kôuhquodt, asuh ogqunneg.
41.27 Ogquontam missehchuog moskehtuut, kah brasse onatuh anishkshogqut.
41.28 Kôuhquodt matta wussemhikkꝏ: sꝏwompagunehhegash wuttatupantamunash sequekepenonganit.
41.29 Dartsash wuttatupontamunash sequekepenonganit: hahanehtam nanamunnumunat qunuhtug.
41.30 Kénompsquosh agwapehtunk: kakeneuhkꝏnikquaogish wussephamunash ut pissagquanuhtu.
41.31 Mamꝏnoagish wutogque wussumunash ahkuhqut: kehtoh ogquehteau wisquie sussequeae pummeit.
41.32 Wompag wutasukaue mahamunkqun, howan woh unnantam mꝏnoi wompi.
41.33 Ut ohkeit wanne weaninneunkqussein: noh matta wabesuae kezheoont.
41.34 Naum wame quaquonunkquokish, noh ketassꝏtamꝏꝏ wunneechanoh pittuanumoonk.
42.1 NEit Job nampꝏhàmauau Jehovaoh, kah nꝏwau,
42.2 Nꝏwahteoh woh kutussen nish$noh teag kah matta teaguwe unnantamꝏonk kukkógkounumonteoh.
42.3 Howan noh mat wahteoe adahtunk kenꝏnittuonk? newaj nuttꝏkontam ne matta wahteoꝏ, nish wussaume monchanatamꝏash ut nuhhogkat, nish matta wahteauununash.
42.4 Nꝏtash, kꝏwehquetumoush, kah nukkeketꝏkom: kenatꝏtamoush, wahteauwaheh.
42.5 Kenꝏtamoush nashpe mehtáuoge nꝏtamoonk: qut yeuyeu nuskesuk kenog.
42.6 Newaj nehchanumog nuhhog, kah nutaiuskoiantam ut puppissiyeutu kah pukquehtu.
42.7 Kah niyeup, Jehovah mahche yeush unnont Joboh: Lord unnau Eliphazoh wut-Temanit, nummusquantamꝏonk kenashqunaehtunk, kah ayeuuhkonittue neesꝏog keetompaog: newutche matta kutussꝏmwꝏ ne sampwag, neasit nuttinneum Job.
42.8 Newutche yeuyeu neemunꝏk nesausuk tahsuog oxinog, kah nesausuk tahsuog ramsog, kah peyaunꝏk nuttinneum Job kah magꝏk wutche kuhhogkaôut chikohtae magꝏonk, kah nuttinneum Job pish kuppeantamwanshikꝏ, newutche noh nuttapeneau: ishkont kuttinhennumwꝏ neaunuk kutasꝏtuonganꝏ: newutche matta kutussꝏmwꝏ ne sampwag neane nuttinneum Job.
42.9 Neit Eliphaz wut-Temanit, kah Bildad wus-Shuhit, kah Zophar wun-Naamathit, moncheog kah usseog neanannꝏnont Lord: wonk Jehovah tapeneauau Joboh.
42.10 Kah Jehovah quinnupinum ummissinóoonk Job, peantamwanshont weetompoh; kah wonk Jehovah wunneese tahshe aninnumaúon Joboh, neadtahshadchásuob negonne.
42.11 Neit peyaonuk wame weematoh, kah wame weetompasu, kah wame neh negonne womónuku[h]poh, kah ꝏweeche meetseumukquoh ut weekit, kah nag ummauémꝏuh, kah ꝏweekontamwaheóuh papaume wame ne machuk ne Jehovah nohkenumauont: kah wonk nish$noh pasuk wuttinnumauoh kodchuhki money, kah nish$noh pasuk golde sogkussuhhou. 
42.12 Neit Jehovah wunnantam wutogkomáiyeum Job ánue onk negonáe: newutche noh nabo yauut muttannonganogkussuoh wutsheepsumoh, kah nequtta tahshe muttannonganogkussuog kamelsog, & nequt muttannonganogkussuh yoakse oxenoh, kah nequt muttañonganogkussuoh squoshimwe assesoh.
42.13 Kah wonk nesausuk tahshompaegheau, kah nishuoh wuttaunoh.
42.14 Kah mohtoméginitcheh hennau Jemima, kah noh adtóekit ussowesu Kezia, kah nashꝏit ussowesu Keren$happuch.
42.15 Kah wame ne ohkeit wanne howane mittamwussissog ne wuttin wowunnekéineau neane wuttaunoh Job: kah ꝏshꝏoh aninnumunkquog ohtóonk ut kenugke weemattꝏóut.
42.16 Mahche yeu n$nag, Job pomantam nequt pasukꝏe kah yauunchage kodtumwáe, kah naau wunnaumonuh, kah wunnaumonuh wunnaumonáuh, yaue pometuongash.
42.17 Neit nuppꝏ kohchisuit kah numwohtau ukkesukodtumash