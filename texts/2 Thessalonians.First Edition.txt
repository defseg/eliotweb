1.1 PAul kah Silvanus kah Timotheus, en Thessaloniense moeuwehkomonganit, en Godut n8shunnónut, kah Lord Jesus Christ.
1.2 Wuñetupanatamoonk apehtunk8k kah wunohteáonk wutch Godut n8shinnónut, kah Lord Jesus Christ.
1.3 M8hche nagwutteae nuttabuttantamauómun God wutche kenaau nematinnonog, neyane tapeneunkquok, newutche k8namptam8ongan8 mishégen, kah k8womonittuongan8 wame kenaau mishehteauun.
1.4 Nemehkuh nenawun n8woween8umun neuwutche kenaau, ut ummoeuwehkomunganehtu God, newutche kummanehtam8ongan8 kah k8namptam8ongan8, ut wame k8woskhetteaonganit, kah k8tamehpannaongan88ash, nish chehqunehtamógish.
1.5 Ne wahteauwahuwae ukkuhkiñeasuonk wussampwe wussittumóonk God, onk woh kuttape ogkemutteamw8 wutass8tam8onganit God, ne waje wonk chequnehtamóg.
1.6 Newutche ne sampweusseonk ut Godut onkquttauónat wuttamehpunáonk, nag wadtaméhukqueógig.
1.7 Kah kenaau wadtaméhetteaógish, anwôsinóonk weeche nenawun, Lord Jesus nogqussit wutch kesukqut, weeche ummishe Angelsumoh.
1.8 Kussinnáut n8teau, wutann8tauônat nah mat wahéonegeh Goduh, kah mat noswetam8negeh 8naunchem8kaonk nul-Lordumun Jesus Christ.
1.9 Neg pish sasamatahwhutcheg nashpe machemohtag awakompanáonk, wutch anaquabit God, kah wutch wussohsumóe menuhkesuonganit.
1.10 Peyont wussohsumm8wóunónat ut 8neetupanatam8mut, kah monchanatam8unónat ut wame neg wanamptogig (newutche n8wauwaonganun kenugke kenaau wunnamptamunáh) ut ne kesukok.
1.11 Newutche wonk nagwutteáe kuppeantamwanshinumun, num-Manitt8mun woh kutogquanumukkou tapenumuk yeu 8wehkommuwaonk, & pakodcheussen wame 8netapeneaum8e 8neetuonk, kah wunnamptam8e anakausuonk nashpe menuhkesuonk.
1.12 Ne 8wesuonk nul-Lordumun Jesus Christ woh sohsum8m8 ut kuhhogkaóut, kah kenaau ut nagum, neaunag ukkitteamonteanitteaonk kum-Manitt8mun, kah Lord Jesus Christ.
2.1 ONK kenanompassumunumun nemattinnónog, nashpe uppeyaonk nul-Lordumun Jesus Christ, kah nashpe kummoeonganun en wuhhogkat.
2.2 Ahque teanuk nunnukshonch kuttenantamóonk, asuh wuttamanatamunnach, asuh nashpe nashauanit, asuh nashpe wuttinn8wáonk, asuh nashpe wussukwhonk, neyane wutche nenawun, ne, ukkesukodtum Christ paswohteau.
2.3 Howan as8kekomuk8hteóg uttoh ut, newutche matta ne kesukok pish peyaumun8, kuttumma pogketam8onganuuk negonne, kah noh matcheseae wosketomp wahikqussu, paguanittue wunnaumoniin.
2.4 Chekeushónont kah ánue tohshinont wuhhogkuh wame ne wehkumonche God, asuh waussumoncheg, nemehkuh, onatuh God, apit wuttempleumut God, nahtitteadt wuhhogkuh noh God,
2.5 Sun matta kummehquontam8mw8 ashpame wetomunog yeush kuttinnunnaópash?
2.6 Kah eyeu k8wahteomw8 teaguas wadtaméhikquit, woh 8washónat, ut wutaquompiyeumut.
2.7 Newutche siogok matcheseonk mahche anakausúm8, webe noh yeuyeu wadtaméhit, pish wuttamhuau nô pajeh amaunonat.
2.8 Neit noh matchetow[á]en pish wahikqussu, neh pish Lord ummahtsháno nashpe wunnashauonk wutch wutt8nut, kah pish uppaguanuh nashpe wussohsumóe uppeyaonk.
2.9 Nagum noh uppeyaonk neyânag wutanakausuonk Satan, nashpe wame menuhkesuonk, kah kuhkinneasuongash, kah pann8wae monchanatam8ongash.
2.10 Kah nashpe wame as8kekodteamoe panneseongash, ut nag paguanitcheg, newutche matta attumunum8og womantamunat wunnamuhkuteyeuuk onk woh wadchanónat.
2.11 Kah newutche yeu, God pish nah wutann8nuh en menuhke pan8wohtam8onganit, woh wunnamptamunnaóut pañ8waonk.
2.12 Nag woh wame micheme wutawakompunnonaóont, neg matta wanamptam8gig wanamuhkuteyeuuk, qut weekontogig matsampweusseonganit.
2.13 Qut mos m8hche magwutteae nuttabuttantamauonan God newutche kenaau nemattinónog, womonukqueóg Lord, newtuche God wutch waj kutchissik kuppepenunkou en wadchanittuonganit nashpe 8netupanatamwahuwaonk Nashauanit, kah k8namptam8onk wanumuhkuteyeuuk.
2.14 Ne adt wehkomukqueòg nashpe n8naunchem8kaonganun, attumunumunat wussohsumóonk Lord Jesus Christ.
2.15 Newutche nemattinónog, menehtekompau8k kah menuhkenum8k kuhk8tomuhteaongash nish kohk8tomonteaókupash, asuh nashpe kutt8onk, asuh n8sukkuhwhonganunnónut.
2.16 Neit, nagum nul-Lordumun Jesus Christ kah God n8shun, noh womonukqueog, kah áninnumungqueog machemohtag wekontamóonk, kah wunne annoósuonk nashpe kitteamonteanittuonk.
2.17 Wekontamwatauutch kuttahh8wóash, kah menehkhik8k ut nishnoh kutt8wonganit, kah anakausuonganit.
3.1 MAumachish nemattinnonog peantamwanshinnean, wuttinn8waonk God woh nanoushaum8, kah woh sohsum8m8 neyane kenugke kenaau.
3.2 Onk woh nuppohquohwhunnitteamun wutch mat nahheoncheégig, kah matchetoenúog, newutche wame wosketompaog matta wunnamptamóog.
3.3 Qut Lord paubuhtanumukqussu, noh manuhkehikqueóg, kah wadchanukqueóg wutch matchitut.
3.4 Kah nummenuhke annoósimun ut Lordut papaume kenaau, woh na neeswe kutussenaóash, kah pish wonk kutussenaoash nish an8nunogish.
3.5 Kah Lord samp8wutauutch kuttahh8oash en womononat God, kah en manunne paheonat Christ.
3.6 Kah kutann8numun neemattinnonog ut 8wesuonganit nul-Lordumun Jesus Christ, woh kutamohkauonaout nish$noh 8wematin noh nanwiyeue pomushad,  kah matta neyane kuhk8tomuhteaong ne attumunumungqueog.
3.7 Newutche kenaau k8wahteomw8 uttoh woh an asuhkiyéog, newutche matta nanwéniyeumun kenugke kenaau.
3.8 Asuh matta nummech8mun howan uppetukqunnunk, ne toh ut, qut anakausue & menuhkinneteáe nutanakausimun nukonaeu kah kesukodtaeu, woh mat nutôadtéhteahôunan howan kenaau.
3.9 Matta newutche mat nutahtau8unan menuhkesuonk, qut nutàimunnanónat kutushenn8wonganun kutàsukiinneanónut.
3.10 Newutche wetomunog, yeu kuttinne ann8nunan, matta howan anakausegk, meetsehkitch.
3.11 Newutche n8tamumun nàwutche kenugke kenaau nanwiweseog matta anakauseog, qut n8numimáog.
3.12 Yeyeu nutann8nóunónog neyániitcheg kah n8wehquetumauôunónog nashpe nul-Lordumun Jesus Christ, wunohteae anakaushettich kah mechhettich nehenwonche uppetukqunnungan8.
3.13 Qut kenaau nematinnônog ahque sauunnum8k wunneseonk.
3.14 Howan mat nosweetam8g nuttinn8waonganun nashpe yeu wussukwhonk, kuhkinneasegk noh wosketomp, kah weetomuhteok, onk woh akodchu.
3.15 Qut ahque ogquanumok matwâut, qut aushkom8k neyane weemattinneat.
3.16 Onk nagum wunnohteae Lord, nagwutteaeu aninnumungk8k wunohteáonk nish$noh$ut, Lord wetomuk8k wame.
3.17 OOwonkummuwaonk Paule, nashpe nehenwonche nunnutcheg, ne kukkinneasuonk wutch nishnoh wussukwhonk: ne nuttinsukhumun.
3.18 Ukkitteamonteanitteaonk nul-Lordumun Jesus Christ wetomuk8k wame Amen.
Epilogue Nahohtôeu ut Thessaloniansog wuttissukwhosu Athens.
