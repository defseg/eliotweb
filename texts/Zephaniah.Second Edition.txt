1.1 WUttinn8waonk Jehovah ne pauhonukqut Zephaniah wunnaumonuh Cushi, wunnaumonuh Gedaliah, wunnaumonuh Amariah, wunnaumonuh Hizkiah, ut ukkesukodtumut Josiah wunnaumonuh Ammon Judae ketass8t.
1.2 Nuppapaquanne machukkissum wame teanteaquassinish wutch ohkeit wussin Jehovah.
1.3 Nummahchumweh wosketomp kah puppinashim kah nummahtupan kesukque puppinshaasog, kah kehtahhanne namohsog, kah [X]ogkussittassun8ongash weeche mátcheet8og, kah nuttummetah wosketomp wutch ohkeit wussin Jehovah.
1.4 Kah wonk nussepagunumau nunnutcheg Judah, kah ut wame wadohkitcheg Jerusalem kah nuttummetah Baalle ashkqshont wutch yeu ayeuonganit: kah 8wesuongan8 Chemarimsog weeche sephausuenuog.
1.5 Kah neg wowussumoncheg kesukque kenauwameonk ut woskeche kommukqueh[t]u, kah neg waussummuacheg, kah neg chadchekeyeuacheg nashpe Jehov[o]h, kah chadchekeyeuacheg nashpe Malcham.
1.6 Kah neg quashkecheg wutch Jehovahut, kah yeug matta natinnewhonkig Jehovah, kah matta nat8tomw[e]hteagig.
1.7 Chequnupsh ut anaquabit L<ORD> Jehovah newutche ukkesukodtum Jehovah paswohteau; newutche Jehovah quagquoshwehtam sephausuonk: noh wehkomau pauhonukqutcheh.
1.8 Kah pish nnih ut ukkesukodtumut Jehovah wussephausuonk, nussasamatah sontimoog: kah ketass8t wunneechanoh, kah wame neg agqutcheg pen8ohteae hogk8.
1.9 Nenan, kesukok wonk nussasamatah neg wame quequeshoncheg aneuskham8onganit, neg nomwohtunkeg wussontimom8oh weekuout chekeyeuuk kah as8kekodteam8onk.
1.10 Kah pish nnih kesukok wussin Jehova, mouwe mishont8waonk wutch namohse squontamut, kah 8n8onk wutch nahohtôeu, kah mishe toshkeonk wutch wadchuuhkontu.
1.11 Kah 8n8k kenaau wadohkeogish Mak[t]sh, newutche wame anaqushaenuog tummehtahwhoog, wame neg kônunnukeg silver tummehtahwhoog.
1.12 Kah pish nnih, na ahquompag, nunnatineahkon Jerusalem nashpe wequanantegash, kah nussasamatah wosketompaog, pashagkuppasukeg, neg an8wacheg ut wuttahh8wout Jehovah matta pish wunneseu asuh matchesu.
1.13 Newaj pish ummaumachiyeu8ash tohqunnum8ongan8ash, kah week8oash touishineash: nag pish wonk weekitteaog, qut matta pish wuttaiinaoash nag pish ohkehteaog weenominneohtekonash, qut matta wuttattam8og ne wine.
1.14 Ummishe kesukodtum Jehovah paswohteau, pas8cheyeu8, kah mishe kenupsheau, wadtanatonkqussuonk ukkesukodtum Jehovah menuhkesuen pish na wuttit weesogkohposin.
1.15 Ne kesukok musquanittue kesukod, wuttamehpunae, kah quequenauanumoe kesukod, mahchumoe kah touishinne kesukod, pohkenae kah kuppohquodte kesukod, matokqse kuhpogke pohkeni kesukod.
1.16 Monopuhpegquane kah mamusse quagwoshweeu kesukood; ayeuhkonittue pumménutausue keitotanash, kah qunuhquikomukquash.
1.17 Kah pish nunnuhkenumau quequena[u]anumoonk wosketompaog, nag pish ogque pomshaog pohkenumwut, newutche matcheneheaog Jehovah: kah 8sqheongan8 pish ogque sokenumun puppissaiyeuut, kah [8]weyaus neane anohkeit.
1.18 Qut wussilverum kah ukgoldum8 matta pish tapenum8mun8 uppohquohwhunukqunnaout, ut ummusquantamwe kesukodtumut Jehovah: qut mamusse ohke pish [m]ohtsheau nashpe wunn8taeu m8summuaonk: newutche noh pish teanuk wohkukquossumwáhheuh wame neg wadohkitcheg ohkeit.
2.1 MIyáek, nux miyáek, woi wutohtimóin matta ahchewontam8muk.
2.2 Asquam kuhquttumoonk neechóg, asquam kesukod ogque paumshaumun8g wussadteámunit, asquam ummishe musquanitteaonk Jehovah nuhkuhkongqueog, asquam ummusquanittamwe kesukodtum Jehovah nuhkuhkongqueóg.
2.3 Natinneáh8k Jehovah wame kenaau manunnusseógish ut ohkeit, kenaau aseógish 8sittum8onk, natinneham8k sampwe usseonk, natinneham8k manunnissuonk, pagwodche woh kutadtahshitteamw8 ut ummusquanittamwe kesukodtumut Jehovah.
2.4 ¶ Newutche Gaza pish ahquanumau, kah Ashkelon touushin: nag pish sohh8kauáog Ashdod puhshaquodt, kah Ekron pish kodtahchabukohhamun
2.5 Missi wutonkapunnaongan8 wadohkitcheg kishke ketahhannit Cherethitse wutohtimôin, wuttinn8waonk Jehovah kutayeuhkonukumw8; woi Canaan, Philistianse ohke pish kuppaguanush, onk matta pish wutoh[k]ein.
2.6 Kah kishke ketahhannit, na pish wutayeuongash & 8weetuomesi[m]neau nanaushepsaenuog, & ch[i]ppinnutungash wutch flocksog.
2.7 Kah sussippoe wutche ashqshoncheg wekit Judah; nag pish na wuttittanadtupwunneau, ut Ashkelone wetuômut, pish sepsinwog wunonkquaeu: newutche Jehovah um-Manitt8m nah pish wunnatauwaheuh, kah pish qushkinum nag ummissinna8ongan8.
2.8 ¶ Nunn8tamup ukkekom[u]âonk Moab, kah ummatchenaongan8 wunnaumonuh Ammon, uttoh adt kekomáhettit nummissinninnúmoh kah misheheaog wuhhogkauh ut ayeuhkonittue wussissippoiyeum8ôut.
2.9 Newaj pomontamon wussin Jehovah ayeuhteaunit, um-Manitt8moh Israel wunnamuhkut Moab pish tatuppeyeu8 Sodomut, kah wunnaumonuh Ammon, tatuppeyeu8og Gomorrahut: ne adt tannegik nettlesash kah salte passahtheganash, kah machemohtag touishin, ashqushoncheg nummissinninnumog pish nah ummatchheouh, kah ashqshoncheg nummissinninnúmog pish nah wutohtoonganinneauh. 
2.10 Yeu pish wuttahtauuneat wutch uppehtuanum8ongan8, newutche nag kehkomaog, kah misheaog wuhhogkauh ayeuhkonittue ummissinninnúmoh Jehovah ayeuhteaunit.
2.11 Jehovah pish nah wutonkquanumw[è] unneheuh: newutch noh paskonontamweheau wame ohkee manitt8og, kah wosketompaog pish nah 8wowussumóuh, nishnoh pasuk wutch wutayeuonganit, wame ummunhan8m8óash penuwohteaog.
2.12 ¶ Kenaau Ethiopiansog wonk pish kenushit[t]eamw8 nashpe nuttogkodteg.
2.13 Kah noh pish ayeuhkonittue summagunum wuhpit en nanummiyeu, kah pish pagwanau Assyria, kah touushitteo Nineveh, kah ogque nunohteau touohkomukqut.
2.14 Kah floksog pish sepsinwoh wunnashómut wame wutohtimoinne pupp[ì]nashimwog: naneeswe Cormorant kah Bittern pish appuog wa[á]be pummétohtaut, 8wadtauatonkqussuongan8 pish ket8hamom8 ut kenogkaneganit, touussinoonk p[i]sh ohteau ut wutanuiskham8ongan8óut, newutche noh pish unkhum Cedare anakausuonk.
2.15 Yeu muskoúantamwe keitotan ne mat toh an tupontamoe ayeum88k, noh ann8wadt ut wuttahut, nen, kah matta onkatuk howan: uttoh wuttin touuss[u]nun? ayeuonk ne woh sepsuk puppinashimwog? nishnoh pasuk noh paumukauont pish umméshanánumweheuh, kah nunnukkinnum wunnutcheg.
3.1 MIssi wutonkapunnaonk noh onkquodtamwenin, kah nishkeneunkqussit, sunnukkutchohh8wae keitotan.
3.2 Noh matta n8swehtam8, ma[a]ta attumunum8 sasamatahwhuttuonk: matta pábahtanumóou Jehovah: matta pas8sukauóou um$Manitt8moh.
3.3 Wussontimomoh wuttinnomiyeumut nehnehteâe qunnón8og, 8sittumwaeneumoh wununkquae mukquashimwog, matta meechuog wuskonash nó pajeh mohtompanit.
3.4 Ukqushodt[ú]mwaeneumoh nunkonwog kah wunass8muwaenuog: wussephausu[è]nuoh nishketeauog sanctuary, nág chekee unneheaog naumatuonganit.
3.5 Sampweusseae Jehovah nashaue appu matta matchesu, nish$noh mohtompan wequaiyeuut paudto wussittumoonk, matta pannushadtoou: qut mat sampwesegk matta wahteau akodchuonk.
3.6 Nuttummétahhámup wuttohtimoneash: ukqunuhquikkomuk8ash touishinneash, nummahchumweshitteoh to[u]maogquash, onk matta howan pomushoou: ukkeitotanash pagwodtauunesh: newaj na matta wosketompaun8g, kah matta wutohkein.
3.7 Nussip wunnamuhkut pish kukqusheh: pish kuttattumunum kuhk8tomoastuonk: newaj wutayeuonk matta tummehtham8muk, tókonogque nag nussasamatahwhoneau qut nag nompoae omohkeog: kah annisteoog wame wutusseonganash.
3.8 ¶ Newutche pahtesuonegk, wussin Jehovah, nô pajeh kesukok omohkeon en tohqunnum8onganit, newutche ne nuppogkodtantamoonk, mukkinnumunat wuttohtimoneash onk woh nummukkinnum tahs8tam8ongash nussokanumunat nussekeneam8onk, wame nummishe musquanittam8onk; newutch wame ohke, pish mahchikutteau nashpe nunn8tae m8sitteam8onk.
3.9 Newutche neit nukquinnupinum en missinninnuut pahke unnont8waonk, onk woh nag wame wehquetumauaog Jehovah wowussumonat nashpe nequtt8waonk.
3.10 ¶ Wutch ongkoue Ethiopiae sepuehtu weehquetumaitcheg, wuttaun8oh nunnaswaiyeumog pish paudtoog nummag8onk.
3.11 Ne kesukoh matta pish kutakodchuontam8 wame kutusseongash, uttoh adt pannesehtiean: newutche neit nutamáun wutch kenashomut, neg weekontogig ut kuppehtuanum8onganit, kah matta pish wonk kuppehtuanum8h, newutche n8neetupanatamwe wadchum.
3.12 Kah wonk nussequnum ut kenashomut, onkapunae, kah matchekue mìssinninnumog: kah nag pish pabahtantamwog 8wesuonk Jehovah?
3.13 Neg sekqshoncheg ut Israel matta pish matcheseog asuh pann8waog: kah ass8kekodteam8e meenan matta pish namehteauouun ut wutt8n8out, newutche nag pish meetsuog kah sepsinwog, kah matta pish howan 8wabeseheuh.
3.14 ¶ Keh8tamush, woi wuttaunoh Zion: mishont8ash woi Israel: weekontash, kah muskouantash nashpe mamusse kuttah, woi wuttaunoh Jerusalem.
3.15 Jehovah amaunum k8sittumoonk: pogkenau kummatwomoh, Israelle ketass8t, Jehovah kenashomut ohteau: matta pish wonk kenaum8 machuk.
3.16 Ne kesukok pish unn8won ut Jerusalem, wabesehkon: kah en Zion, kenutchegash saunum8m8uhkitch.
3.17 Jehovah kum$Manitt8m noh kenashomut menuhkesu, noh pish wadchanuau noh pish weekont[a]moe kummuskouanatam8onuk, noh pish anwohsin ut 8womoausuonganit, noh pish kummiskouanatam8onuk nashpe ket8hamaonk.
3.18 Nag nummukkinoog neuanatogig wutch miyae mukkinneonk, neg wadchiitcheg kuhhogkat, neg kekomaongan8 waeanunhetteup.
3.19 Kusseh, nah [a]hquompag n8wohkukquossumoog wame onkquanumehikqueaneg, kah n8wadchan noh quaquenukqshont, kah nummukkin noh sohh8kauuttup, kah n8woweenomukqueheoog kah n8nonchem8 wonauhikqueheaog ut nish$noh ohkeit, uttoh [á]dt akodchuahetteup.
3.20 Na ahquompag pish wonk kuppas8unumw8, ut aquompiyeuut ne adt mukkin[un]og: newutche k8wesuonganohkauunumw8, kah wowenodtuonk ut kenugke wame missinninnuog ut ohkeit, qushkinnumon kummissinnoongan8 ut anaquabeog wussin Jehovah. 
