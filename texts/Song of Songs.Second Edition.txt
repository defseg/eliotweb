1.1 UKKet8hamom8 ket8hamaongash, ne wuttaihe Solomon.
1.2 Chipwutt8napwutch nashpe wutt8n8e chipwutt8nap8ongash: newutche k8wom8ausuonk anue wunnegen onk ne wine.
1.3 Newutche weetemungquok k8ne pummeeash, k8wesuonk onatuhyeu8 sussequeae pomee sokenumuk, newaj penomp[â]og womonukquean.
1.4 Wutontuneh, ken8sukaunnumun: ketass8t nuppas8k ut wut[-]chamberumut: kummuskouantamounumun, kah k8weekontamounumun: nutanue mehquontamumun k8womoausuonk onk ne wine, sampwesitcheg k8womonukquog.
1.5 Nen numm8[e]s, qut n8neet (woi Jerusaleme wuttauninneunk) onatu Kedar wekuoash onatuh wutad[n]ikhegash Solomon.
1.6 Monunneuuhkon, newutche numm8es newutche nepauz nummamoneungkup: nohkas wunneechanuh nummusquanumuk, nag nanawunnumwahukquog weenominneohteuk qut nehenwonche n8weenominneohteuk, matta nanawehteo.
1.7 Usseh (woi ken womonadt nukketeahogkou) uttoh adt natupp8wâheadt, uttoh adt anwohsinwâheadt kuf$floksumog puhshequodt: newutche tohwu[t]ch ogquenunkqusseh, noh pahchadt kenugke uffloksumouh wetomukqueaneg?
1.8 Matta wahteauau, (woi ken wanekkean kenugke ut mittamwossissehtu) asúhkash wutánnehtuonganóoash floksog, kah natuppoah kuk-kidsumog kishke wekuôont nanaushepsacheg.
1.9 Keànunush, woi n8womóneg, chippan8e horsesut, ut Pharaoh wut[-]charetsumut.
1.10 Konn8nauash wunnegen, nashpe nequt pomushinne sogguhssohhouunash, kussittippuk, nashpe golde chainsash.
1.11 Kutáyimaúnumun golde sussippoiyeuash, nashpe silvere nepattuhqunkash.
1.12 Ketass8t ash apit wut-tableumut, nusspiknardum sohweetam8m8 8weetemungquott8m.
1.13 Noh womonog, nuttatuppánum myrrhe weanunit; noh pish wompane sepsin nashaue nohpa[n]oganit.
1.14 Noh womonog, nuttatupânum Camphire nequttuhchiyeuut, ut Engediee weenominneohteakonehtu.
1.15 Kusseh, k8neet n8womôneg, kusseh, k8neet, k8skuhwhannanauskésukquom.
1.16 Kusseh, k8neet, wamonog, nux, kuttapeneunkqus: wonk kutappinnean ashkoshqui.
1.17 Beamsash nekinónut cedaruhtugquash, kah nus-sparsumunón[a]h k8wauhtugquash.
2.1 NEn Sharone rose, kah 8nôuhkoiyeue lilie.
2.2 Onatuh lilie ut kenugke asinnekôussehtu, netatuppeyeu8, noh womonog, ut kenugke wuttauneat.
2.3 Onatuh applesuhtug ut kenugke touohkomukque mehtugquash, ne wuttatuppeyeuin n8womon[e]g ut kenugke wunnaumoniinneat: nunnashpe nummatappip mi[s]he tapeneam8onk, ut agwe wutonkauohtomut, kah ummeechumúonk weekon ut manôhkogqut.
2.4 Nuppas8k winikomukqut, kah bannersum ut waabe nuhhogkat, ne womonittuonk.
2.5 Kogkanunneh nashpe flagonsash, weekontamwaheh nashpe applesash, newutche nummahchináhik womoausuonk.
2.6 Ummunnadchu ne ohteau agwe nuppuhkukqut, kah wuttinóhkou n8wéenuhkunkqun.
2.7 Kummeechumuhkóunumw8 woi kenaau Jerusaleme wuttauneunk, nashpe touohkomukque ahtuhquog kah qunnequâog, wogkouanuhkon asuh t8hkonuhkon noh womonog, nô paje[h] wuttenantamunat.
2.8 OOwadtauatonkqussuonk noh womonog, kusseh, eyau quequéshau wadchuuhkuntu, kah wahwaábshau kossohkoiyeutu.
2.9 Noh womonog ogqueneunkqussu ahtuhqut, asuh wowununasut: kusseh, neepau onkoueneutunkan, wussampu kenogkeneganit, nahtitteau wuhhogkuh papashpe lattessut.
2.10 Noh womonog ket8hkau, kah nuttinuk, neepaush womonog, n8neeteum, kah peyaush.
2.11 Newutche kusseh, popon mahsheau, ahqunnon kah pomsheau.
2.12 Uppeshaunash k[u]hkenauinneunkquodtash ut ohkeit; utt8chée adt ket8hamáhettit psuksesog peyom8, kah 8wadtauatonkqussuonk turtle n8tunkquot ut nutohkenónat.
2.13 Figsuhtug sonketeou wutashkoshque figsash: kah weenomsippogwosh, weeche ashkánitchée weenominneash, weetemungquotash: omkish, n8womoneg, n8neeteum, kah peyaush.
2.14 Woi n8skuhwannán8m, ken kutap aht8chepishkodtat, ut kemee ayeuonganit, ut stairsut, naumutti kuttinnussuònk, n8tamutti k8wadtauatonkqussuonk: newutche wekon k8wadtauatonkqussuonk, kah kuttinnussuonk wunnegen.
2.15 Nemunnumwaninnean wonkqussissog, wonkqussissemesog neg wosketunkeg wenomwussippogwosh newutche n8weenomwussippogwunonash wuskeyeuwenomin[ú]8ash.
2.16 N8womonog nuttaiheh kah nen wuttaiheuh: noh ta[n]adtupp8 kenugke lillisehtu.
2.17 No pajeh idch[u]wompanit, kah onkauontan wussem8m8, qushkish n8w[ò]moneg, kah ogqueneunkqusish ahtuhqut, asuh ayimpâut ut Bethere wadchauhkontu.
3.1 NUkkon[á]e, ut natapinneat, nunnadtinneah ne[h] nukketeahogkou womonon[cheh]: nunnatinneah, qut mat nunnamheoh.
3.2 Yeuyeu nutomohkem, kah nuppápaumusham ke[it]otanat, toumaugqué[h]tu, kah misheskemaogkehtu nunnatinneah noh nukketeahogkou womononcheh: nunn[á]tinneawhop, qut matta nunnamheoh.
3.3 Askuhwheteaenúog neg papaumshácheg ke[i]totanat, nag nunnam[u]ikquog, nuttinôog, sun kenaumw8 neh nukketeahogkou womononcheh?
3.4 Ne pe[a]sin nuppaumukkauaongan8, qut nunname[h] neh nukketeahogkou womononcheh: nukkogkôun, kah matta nuttenânumoh nohnushash, no pajeh nuppas8ónat nokas wekit kah wut-chamberumut noh wompequa8p nuhhog.
3.5 Kummeechumuhkóunumw8, woi Jerusaleme, wuttauneunk nashpe ahtuhquog, kah touohkomukque qunnequáog, wogkouheuhkon asuh t8hkenuhkon womonog, nó pajeh wuttenanittamunat.
3.6 Howan yeuoh wutch sohhog touohkomuk, onátuh pukkuttae neepattuhquonkanit, weetemungqheau nashpe myrrhe, kah frankincense, kah nashpe wame 8weetemungquott8m8 anaqushaénúog?
3.7 Monunneash wutappin, ne Solomon wuttaihe, nequtta tahshinchagkussuog menuhkesuenuog 8wéogehtinneau, Israelle menuhkesenúog.
3.8 Nag wame kenunnumwog togkodtegash nehtuhtauog ayeuwuttuonk, nishnoh wosketomp ohtau wuttogkodteg ut wehqua[u]t, newutche nukkonáe wabesuonk.
3.9 Ketass8t Solomon ayimauau wuhhogkuh Lebanonuhtugque chariot.
3.10 Na wuttit ayimun silvere pogkomuhquonkash, ohkeiyeu ne gold, ne ábuhquósik purple, nashaue wunnehteausu nashpe womoausuonk, wutche Jerusaleme wuttauninneunk.
3.11 Sohham8k, woi kenaau Zione wuttauninneunk, kah kuhkinneok ketass8t Solomon, nashpe chetuhquab, ne nashpe ohkasoh chetuhquabinuhk8p, ut 8sentam8e kesukodtumut, kah ut 8weekontamwutteaháe kesukodtumut.
4.1 KUsseh k8neet, n8womoneg, kusseh, k8neet, k8skuhwhânnannáuskesukquom anóme kummesonkan[i]t: kummeesunk tatuppeyeu8 flocke goatsut, neg nagqussitcheg wutch Gileade wadchuut.
4.2 Keepitteash ogqueneunkquodtash flocke shepsut tatuppisósik, neg ompe kutchessumwutcheg: neg nishnoh pasuk neesweekheau, kah wanne mecheyeu 8weetshóun.
4.3 Kussissitt8nash ogqueneunkquodtash msquitatuppinóut, kah kukkutt8wongash tapeneunkquodt: kutoht[u]gquash ogqueneunkquotash kodchuhki pomgranutsut kummeesunkanit.
4.4 Kussittippuk ogqueneunkquot 8wonkon8sinut David, ne kesteomuk wutch kenauwameongash, ne ogk8tik nequt muttannonganogkodtash kenauwameongash wame menuhkosketompáe wuttogqunnegan8oash.
4.5 Neesinash kuhpannóganash ogqunneunkquotash, neesuog eiyompáyemesog neg neesekitcheg, neg adtann[á]dtupwutcheg kenugke liliesut.
4.6 Noh pajeh idchuwompanit, kah onkauohtaash wussem8m8ut, pish nuttom myrrhe wadchuuhkontu, kah frankincense kogsohkôagish.
4.7 Mamusse k8neet, n8womoneg, wanne kutchohkesu.
4.8 Weeche peyomeh wutch Lebonon (weetauómog) weeche nen wutch Lebanon; wutadtauwompish wutch koduhkóag Amana, wutch koduhkóag Shenir, kah Hermon, wutch qunnon8og 8wônogk8wóut, wutch Leopardse wadchuúhkontu.
4.9 Kenupweshadto nuttah, neetompas, weetauómog, kenupweshadto nuttah nashpe pasuk kuskesuk, kah nashpe pasuk chain ut k[u]ssittippukanit.
4.10 Uttoh en wunnegen k8womos8onk neetompas, weetauómog, uttôh en ánue wunnegen k8womoausuonk onk ne wine, kah ne asumungquok kussassequeáe pummeeash, onk wame spicesash.
4.11 Kussissitt8nash, woi weetauómog, ogque padtippashinash hony combut: hony kah sogkodtunk agwe keena[nnuu]t, kah ne ásumungquok kuthogk8ongash ogkummungquot Lebanonut.
4.12 Chìppinnúsueu tanohketeaonk noh neetompas, weetauômog, tohkekom kuppuhhausu, ashim seal[hau]su.
4.13 Nish ne adttanohketeamukish pomgranatse orchard, wunnummeechummú8 Camphir, weeche Spiknard.
4.14 Spiknard kah Saffron, Calamus, kah Cinamon, weeche wame Frankincinse mehtugquash, Myrrhe kah Alos, weeche wame negonnée spicesash.
4.15 Tohkekommue tanohketeaongash, pomantamwae nippe wuttahham[û]nk, kah kussitchuwanash wutch Lebanon.
4.16 T8kish wo[i] nannumit, kah ken s[ò]wansh peyaush, potantam8k nuttittanohketeaonk, onk woh nish spicesash neekinash, noh womonog peyonch wuttittanohketeaonganit, kah mechitch, 8ne méechum8mash.
5.1 Nuppetutteam nuttittanohketeaongan[ì]t neetompas, weetauómog, nummahche mauunneam nummyrhum, weeche nut$spiesum, nummahche meech nut-honycombum, nutohpadtam nut$honyum nummahche wuttattam n8wineum nashpe nussogkodtunkan[u]m: meetsek woi neetompaog, nux m8cheke wuttattam8k woi womonogig.
5.2 Nukkouem, qut nuttah pompagqussu, ne 8wadtauatonkqussuonk womonog, noh chuhchunkquttahhog, n8wau, Wôshittánumah, neetompas, womonog, n8skuhwhannannom, mat nunnishketeauseum, newutche nuppuhkukqut numwapu t8p, kah nummeesunk nashpe nukkonae neechipog.
5.3 Nuta[à]maunumup nuthogk8onk uttoh woh nuttin wunohtauun? nukkutshìttap nusseetash, uttoh wonk woh nuttin nishketeauun?
5.4 Wâmonog petinnum wunnutcheg squotame wônogqut: kah nunnogkus kodtanumuk.
5.5 Nutomohkem n8wôshittanumauonat womonog, kah nunnutchegash padtippashin nashpe myrre, kah nuttinwhunnutcheash nashpe weetemungquotte myrre, ut ahanunit lock.
5.6 N8wôshittanumauomp wâmonog, qut wâmonog assaeu, kah amaeu: nukketeahogkou sauunum kôt8hkont: nunnatinneáwhop, qut matta nunnamheoh, n8wehkomau, qut matta namp8hamunk8h.
5.7 Askuhwheteaenuog neg papaumshacheg otanat nag namhikquog, nag nuttogkomukquog, nag n8woskhikquog, nan[âu]unukeg qussukquaneutungash, nutamaunumunkquog nutunkquequohhou.
5.8 Kummeechumuhkôununumw8 woi Jerusaleme wuttauninneunk, nameheog womonog, unnok, nen n8chinam womonittuonk.
5.9 Howan womonadt, ánue onk onkatog womonit, woi ken ánue wanekean ut kenugke mittamwossissehtu? howan womonadt anué onk onkatog womonit, newaj mishe meechumuhkauseog.
5.10 Womonog wompesu kah musquesu, noh negonneyeu8it ut kenugke piog muttannonganogkussuit.
5.11 Uppuhkuk ogqueneunkquot ne anue wanegik gold ummeesunk sekhassu, ogkum$m8i konkontuut.
5.12 Wuskesukquash ogqueneunkquotash wuskuhwhunan wuskesukqut, kishke sepupagwut, kutchissittausu nashpe sogkodtunk, kah wunohtausu.
5.13 Wann8n8ash ogqueneunkquotash, moékinne spicesut, weetemungquott uppeshauanash; wussissitt8nash ogqueneunkquotash lilisut, nish padtippashineash weetemungquok myrre.
5.14 Wunnutchegash ogqueneunkquotash golde pet[c]hennitchabit, wunnehteaus8ash nashpe Berìl: wunnogkus ogqueneuukquot wóhsittae Ivoryut, ogquodtausu Saphirsash.
5.15 Wuhkontash marble neepattungash, ponamunash ut wanegik golde socketsut: wuttinnussuonk ogqueneunkquot Lebanon, ogk8wunnegen Cedarsut.
5.16 Wutt8nnue wekon, nux, mamusse womonau, yeuoh womonog, kah yeuoh neetomp, woi Jerusaleme wuttauneunk.
6.1 UTtoh wutton k8womonegon? woi ken wanekean ut kenugke mittamwossissehtu, uttoh wuttin quttukquein womonadt? onk woh k8weeche natinneawhununan.
6.2 N8womoneg w8msu en wuttittanohketeaonganit, en chippeki[n]e spicesut meetsinneat tanohketeaonganehtu, kah mauunneonat lilisash.
6.3 Nen wuttaiheoh n8wámósit, kah womonog nuttaihe, no[h] metsu ut lilisehtu.
6.4 Ken k8neet woi womonog, onatuh Tirzah, kittinn8w[u]neet Jerusalem, kutogque ohqueneunkqus kenauwaméut nashpe bannersash.
6.5 Quinnuppenush kuskesukquash wutch nuhhogkat, newutche nag nussohkunkquog: kummeesunk ogqueneunkquot goatse flockut, newaj nogquok Gilead.
6.6 Keepiteash tatuppeyeu8ash sheepse flockut neg káhkuhquecheg wutch kutchessumwunneat, neg nishnoh neesegheoncheg, kah wanne pasuk mehcheeye[u] nag kenugke.
6.7 Ogqueneunkquodtash kodchuhki pomgranatsut kutahtukquosh ut kummeesunganit.
6.8 Na nequtta tahshinchagkodtog kehche sonksquaog, kah shwosuk tahshinchagkodtog wushkappuog, kah penompaog wanne woh ogkemeog.
6.9 N8skuhwhanna[n]8m, matta nuñishketeauseum, pasuk88: noh wunnukquttegheónuh ohkasoh, neh uppepenam8moh noh neechadt; wuttaunin wunnauoh kah 8nanumoh: kehtissonksquaog kah wuskappuog, kah nag woweenomòuh.
6.10 Howan noh ogque sohwuttauwompit mohtampanit, ogk8wunneetu nanepaushádtaut, unnuppohkósum nepauzsaut, kah ogque uhqueneunkqussu kenauwameonk nashpe bannersash.
6.11 N8w8mussip en n8sukquodtaumune tanohketeaonganit, naumunat 8nouhkoie meechummuongash, kah naumunat uttoh en wenomwussippog wunne neken, kah pomgranatsash uttoh en wunnéht8núhquameu8.
6.12 Asq wahteau8on, nukketeahogkou nutogqhik wutchariotsumut Amminadab.
6.13 Qushkish, qushkish, woi Shulamit, qushkish, qushkish, onk woh kummoneauunumun: teag kod naumumw8 ut Shulamit? onatuh neeswe ayeuteae chippan8og.
7.1 UTtoh en wunnegen kusseetash nashpe kummoxinash woi sontim wuttaunoh, ko[b]pechikonne ónoquesuongash, ogqueneunkquodtash nampak8unit, wutanakausuonk wunnutchegash nátóanakausit.
7.2 Kenwe ogqueneunkquodt puttukquen gobletut, ne matta quenauhikk8mun8g wine, kenogkus ogqueneunkquot nummunkquáe wheatut, wéenuhkomwog lilisash.
7.3 Neesinash kuhpanagunash ogqueneunkquotash wuske neeswe ayompawesit
7.4 Kussittipuk ogqueneunkquot Ivorie towerut, kuskesukquash ogqueneunkquotash Heshbone namosse nippissepagwut, kishke Bath-rabbimme squontamut: kutchan ogqueneunkquot Lebanone towerut, ne ánuhquashik nogque Damaskus.
7.5 Kuppuhkuk ne appehtunkquean ogqueneunkquot Carmelut, kah kummeesunk ne kuppuhkukqut ogqueneunkquot purpleut, ketass8t toqunau ut gallerisut.
7.6 Uttoh kittin wunnegin, kah uttoh kittin papeneunkqussin, woi womonog, wutche weekontâm8ongash,
7.7 Yeu kuttinnussuonk ogqueneunkquot palmuhtugqut, kah kuhpanogash {ogqueneunkqutash} weenominutchéash.
7.8 {N}ussip, nukkuhkuhquem palmuhtugqut, nuttannûhquem wuttuhqunash: yeuyeu wonk kuhpanógash pish ogqueneunkquotash weenominnútcheash: kah ne asumunkquok kutchan onatuh applesash.
7.9 Kah konôgkok tatuppeyeu8 ne wanegik wine, wutche womonog, ne weekone w8msum8uk, keht8hkahtinat, wussissitt8n8ôash neg kaecheg
7.10 Nen nuttaiheoh womausit, kah ukkodtantamóonk unnogquohteau nuhhogkat.
7.11 Peyaush, womonun, sohhamuttuh en ohteuhkonit kouétuh otanamesehtu.
7.12 Nompoáe kuhkuhqueetuh en weenomin[n]eohtekontu, naumuttuh weenomwussippog wunne nekinit, wuske wenom uttoh en nogquodt, kah pomgranatsash sohwhekik: na kuttit unninnumauunun n8womoausuongash.
7.13 Mandraksash weetemungquotash, kah ut n8squontamunónut ne ohteau wame eiyane w[u]nne meechummuongash, wuske[h]iash kah nukkone[h]iash, nish wadchanumauunonish woi womonun.
8.1 NApehnont netatuppe ken neematut, noh n8nuk wopanógash nokas, nameh[henon] ut poquodchit, wo[h] kutchipwutt8napwush, qut mat pish nag nutjishanumuk8og.
8.2 Woh kussagkompagunash, kah woh kuppas8ash nokas wekit, noh woh kuhk8tomiit: woh k8tattamwáhush, spice wine, nup$pomgranatsum 8weeksippáonk.
8.3 Ummenadcheu agwe nuppuhkukqut, kah wuttinnohkou woh n8wéénunuk.
8.4 Kummeechumuhkôunnumw8 woi Jerusaleme wuttauneunk, matta k8wogkouwéheónaóont, asuh t8hkenúhteog n8womoneg nô pajeh wuttapeneamunat.
8.5 (Howan yeuoh kóhkuhqueit wutch touohkomuk ompatissin womononcheh?) k8waápununup ut agwe applesuhtug: na kuttit kokas neechanukqun, na kuttit neechanukqun noh neekhikquean.
8.6 Ogque poneh sealut ut kuttahhut, ogque sealut ut kuhpittenit: newutche womonittuonk netatuppe menuhki nupp8onganit, m8sitteamwonk uhqueneunkquot onatuh weenohkee, nish mokkussaash, n8tae mokkussaash, nish kôussunagish.
8.7 Monatash nippeash matta woh uhtappadtaómun8h womonittuonk, kah tomogkonash matta woh ukquttu[h]shadtau8uneau: howan m[á]guk wame ne adtahshinneu88k wek wutche womonittuonk, mat woh uppogkodtittum8un.
8.8 Peississe neetompassuun, kah wanneh wohpannagunnu: toh woh kutusseaunshaun keetompassuun, ne kesukok woh weadtimit?
8.9 Noh pummeneutunkánuit, noh wuhhogkat kuttit ayimumun silvere mishikkomuk: noh squontamuit, noh kukkuppunóun nashpe cedere pass8nogquash.
8.10 Nen qussukquaneutunk, kah nohpannóganash ogqueneunkquotash towersut, neit nen nuttatuppeyeu ut wuskesukqut noh namteunk wunohteaonk.
8.11 Solomon weenomenneohtekoneup ut Baal-hamon, namohkaeiheau weenominneohteuk nanawehteaénúh, nishnoh pasuk, ne noh ut meechummuonk 8ch paubtauun nequt muttannongane silvere kodchuki.
8.12 N8weenominneohteuk ne wadtihein, ne ohteau anaquabeh, ken, woi Solomon, ohtaóush nequt muttannonganogkodtash, kah nag wadchanukeg nish meechummuongash.
8.13 Ken wadohkean tanohketeaonganehtu, neg weetomadcheg n8tamwog k8wadtauatonkqussuonk: n8tamwahe.
8.14 Kenupsaush womonog, kah ogqueneunkqussish eiyompáut, kah eiyompaemesut, ut spicese wadchuuhkontu.
