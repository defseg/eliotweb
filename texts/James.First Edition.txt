1.1 IAmes wuttinneumoh God, kah Lord Jesus Christ, en nabo neese chipanukeg naswaitcheg, wonkqutteam8onk.
1.2 Neematog, ogquoantam8k ne wame wekontamôonk, penusháog ut m8cheke qutchehuaonganit.
1.3 Yeu wahteauóg, qutchehteauonk k8namptam8ongan8, ayim8m mánunnaiyeuonk.
1.4 Qut mánunniyeuonk uppannupanakausuonk ohtauitch, onk woh kuppannuppeyeumw8, kah kummississimw8, wanne teag quenauhikk8un.
1.5 Howan kenaau quenauhikquit waantamóonk, wehquetumauonch Goduh, noh nanowe anumauont wame wosketompuh, kah matta wadt8og, kah pish aninnumauon.
1.6 Qut wunnamptamóe wehquetuch, matta chanantamóe, newutche noh chanantog, ogqunneunkqussu kehtahhannontukqut, t8annómont waban kah wahwaábeu.
1.7 Newutche noh wosketomp ahque unnantaj, woh teag attumunum wutch Lord$ut.
1.8 Nehneesantog woskeetomp, wanne menéhtekompóou ut wame ummayut.
1.9 Peissisit 8weematin muskauantaj, newutche misheheau.
1.10 Qut weenauwekit, newutche peéheau, newutche onatuh moskehtue péshau pish mahtshau.
1.11 Newutche quena nepaûz nashpe waapit kossopittag, ohp8teau mosket, kah ne uppeshau mahtsheau, kah neyan8wunnegik mahtsheau, neyane pish wenaueetuen mahtshuut ut ummayut.
1.12 Wunnanumau wosketomp noh chéqunehtog qutchhuwaonk, newutche noh qutchehit, pish attumunum chetúhquabé[e] pomantamóonk, ne Lord quoshomoncheh neh womonukqutcheh.
1.13 Howan n8wahtich, qutchehìt, nukqutchhuk God, newutche god wanne woh qutchehuwôou ne machuk, asuh matta qutcheóou howae wosketompuh.
1.14 Qut nish$noh wosketomp qutcheheau, uss8unukqut nehenwonche ummatchekodtantam8onk, kah nupweshanukquit.
1.15 Neit matchekodtantamôonk wompequait, neechau matcheseonk, kah matcheseonk pakodchehteómuk, neechóm8 nupp8onk.
1.16 Ahque panneungk neematog womonogig.
1.17 Nish$noh wunne mag8onk, kah nishnoh pannuppeeu aninnumôonk, wutch ayeum8 wohqut, kah n8kem8ut wutch wequâyeue wut8shinneat, noh matta papenowinneungqusseg, asuh matta wutonko[ô]htamqushkeonk ahtoóu.
1.18 Wutch nehenwonche wuttenantam8onganit wunnaumoniyeu kuhhogkanonash, nashpe wunnamuhkuteyeue wuttinnowáonk: neenawun woh neyaunag ukk[a]keneumuneash wutauwaâsunumoh.
1.19 Newutche womonogig neematog, nish$noh howan kenuppe n8taj, cheke keket8hkonch, kah cheke musquantaj.
1.20 Newutche ummusquantam8onk wosketomp, matta ayim8mun8 wussampweusseonk God.
1.21 Newutche amâunum8k wame nishkeneungqussuonk, kah pontàeu matcheseonk, & mànunne attumunum8k wuttinn8waonk nish ponamukish, nish wamunum8m8ukish 8wadchanónat kukketeahogkôun8uh. 
1.22 Qut ussek wuttinn8waonk, kah matta webe n8tam8k, kutass8kekomônaóut kuhhogkaóog. 
1.23 Newutche howan n8tog kutt8onk kah matta ussek, ogqunneunkqussu wosketomp nag* ne muhhogkàe wuskesuk ut pepenautchitchunkquonkanit.
1.24 Newutche nagum naum, kah monchu, kah teanuk wanántam toh ánussis wosket[ô]mp.
1.25 Qut howan unnuhquáit pahke chippenaumatuonganit, kah nagwutteápit, matta wannanatam8g n8tamwaenin, qut usseaénin anakausuonk, yeuoh pish wunnánumau ut wutusseonganit.
1.26 Howan kenugke kenaau nahtutteáe peantam, qut matta nanauunum8g weenan, yeuoh uppeantam8onk tahn8cheyeu8.
1.27 Pakke peantamóonk kah matta nishkeneunkquodtinn8g ut anaquabit God, kah wut8shimau, yeu, natauwahónat mat wadt8sh8gig, kah sekoussquaog, onkapúnnáhettit, kah wadchanont wuhhogkuh matta wutchohkeseinat wutch muttaohket.
2.1 NEematog, ahtau8hteógk, wunnamptamunat ut sohsumóe nul-Lordumun Jesus Christ, weeche 8wútt8anumónat wosketompaog.
2.2 Newutche petutteadt ut kummóeongan8ut golde petehennitchábeit wosketomp wunhogk8unat, kah petutteadt wonk matcheku wosketomp, mâthogk8unát.
2.3 Kah noh kutaskauwompam8 noh wunhogkaunat, kah kuttinau, yeu apsh wunne ayeuonganit, kah kuttinnomw8 matcheku, ne neepaush, asuh yeu apsh agwe nutohpanèhtuonganit.
2.4 Sunnummatta neit k8sumómw8 ut kuhhogkaòut, kah k8sittumwaenúunneaóut mattanatam8ongash?
2.5 N8tiegk womonogeg neematog, sunnum$matta God pepenauóau matchekuoh yeu$ut muttaohket, weenaueekinitcheh ut wunnamptam8onganit, kah nompenukeg ass8tamòonk, ne quoshómont neh womonukqutcheh? 
2.6 Qut kutjishonumòmw8 matcheku, sunnummatta weenaueetuenuog kummukk8kinuk8óog, kah kuss8wun8wóog anaquohtag wussittumoe appuongash?
2.7 Sunnummatta neg blasphemauóog: ne tapenumwe wesuonk ne nashpe wehkomitteáog?
2.8 Pannuppe usseôg ass8tamóe naumatuonk, neyaunag wussukwhongásh, unn8womaus keetatteamung neyan8womonat kuhhog, k8nesemw8.
2.9 Qut 8wutt8ánumóg kummatchesemw8, kah kuppahtimitteamw8 nashpe naumatuonk, neyane matcheseaenuut.
2.10 Newutche howan mámusse nanauéhheont naumatuonguh, qut nequtenéu matcheseit, noh pôhquanum wame.
2.11 Newutche noh an8wadt, mamúhsekon wonk n8wau nushéhteahkon: kah wanne mamussean, qut nushéhteaan, ken pôhquenadt naumatuonk.
2.12 Ne n8wagk kah ne ussek, neyané nag pish wâsumutcheg nashpe chippeenaumatuonk.
2.13 Newutche noh pish mat monaneteae wussumau, noh wanne monanitteog, kah monáneteaonk ayeuuhkonittue waeenóhtum wussittumóonk.
2.14 Toh wuttinne wutchaitin, neematog: n8wadt howan n8namptam, & matta wunések wunnamptam8onk sun woh wadchauuk?
2.15 OOwematin asuh weetompasûin poskisit, kah ásekesukokish meetsuonk quenahikqut. 
2.16 Kah kenaau howan unnont, wunohteáe amayek, kussopussek, kah wamep8k, qut matta kittinnumauóog nish quénawahikkumukish wutch muhhog, tohhen wutcheiyeuonga[n]u.
2.17 Netatupe wunnampt[à]móonk matta anakausumun8g, nupp8m8, nâssiyeum8uk.
2.18 Nux, wosketomp woh n8wau, k8namptam, kah nen n8tanakausuangan: nahtusseh k8namptamóónk wanne anakausuonganunn8ut, kah kinahtinush n8namptamôonk nashpe nutanakausuongash.
2.19 K8namptam pasuk8 nont God, k8nesem, mattannitt8og wonk wunnamptamwog, kah nunnukshaog.
2.20 Qut wahteaush woi tahn8chée wosketomp, wunnamptamóonk wanne anakausuongan8g, nupp8m8.
2.21 Sunnummatta Abraham k8shun sampweogq[n]anumóus wutch anakausuongash, sephausit wunnaumonuh Isaakoh ut Altarut?
2.22 Kenaum uttoh án wunnamptam8onk weetánakausutog wutanakausuongash, kah nashpe anakausuongash, wunnamptam8onk pannupeteauun.
2.23 Kah wussukwhonk mo pakodche n$niyeup, ne an8wom8ukup, Abraham wunnamptauoh Goduh, kah unogketamauun wunnomausseonganit, kah ussowesu, weetompuh God.
2.24 Neit kenaumw8 wosketomp sampweogquanumau nashpe anakausuongash, kah matta webe nashpe wunnamptamóonk.
2.25 Neyane wonk, sunnummatta Rahab nanwun8dsquasuáen sampweogquanumau nashpe anakausuongash, attumunont ann8naénuh, kah audtashont panneónneat?
2.26 Newutche neyane muhhog nashauonganun8g nup, neyane wonk wunnamptam8onk wanne anakausuonganun8g nupp8m8.
3.1 NEematog, m8nahettekitch kussontimom8óog, wahteauog, pish nutattumunumumun mishe auwahkompanàonk.
3.2 Newutche ut monatut wame nummatchesemun, howan matta matchesek kutt8wonganit, noh pannuposhketomp, kah tapenum8m8 wonk wunnanaunònat mámusse muhhogkuh.
3.3 Kusseh, nupponumauómun bridelash horsesog wutt8n8wóut, onk woh ken8swehtunkqunnónog, kah nukquinnupinomun mámussu wuhhogkuh.
3.4 Kusseh wonk kuht8nogquash, uttiyeush tokònogque mogki, kah wunneepan[ú]htamunash menuhke waban, qut nashpe quìnnuppeòg ahche peasik helm, uttoh anantog piahquttumwenin.
3.5 Netatuppe menan peasin pompuhchásuonk, kah waeenótum magugish: kusseh, uttiyeush monakish wuttuhqunash n8taémes wutchikohsumunash.
3.6 Kah meenan n8tau, mattaánukish matcheseongash: meenan weetohteau pompohchaiyeuut, ne waj nishkheadt wame mámussu muhhogkuh, kah chikkohsum nunneetue tohtupequánumuk, kah chikohteau wutch chepiohkomukqut.
3.7 Newutche nishnoh wuttinnussin puppinashim, kah psuksesuk, kah ask8kog, kah nish kehtahhanit ohtagish nanaùteausu, kah mahche nanaûteausup nashpe wosketomp. 
3.8 Qut menan matta woh howan wunnanauwéhteaóuun, matta nanánumwe machuk, numwohteau nupp8e uhnkqushkeet.
3.9 Ne nashpe wananumogkut God noh wut8shimau, kah ne nashpe nummatchenumun wosketompaog, neg ayeuutcheg neyanussit God.
3.10 Wutch ne$nan mutt8nut wunnanitteaonk, kah matcheyeuonk wutch sohham8m8: neematog, yeush matta woh nanoash.
3.11 Sun tohkekomúut ut m8skem8 ne$nan weekog kah weesogok?
3.12 Neematog sunwoh figsuhtug tannegen olivesash, asuh weenomussippogqut figsash? netatuppe wanne tohkekom m8skemun8 naneeswe séippog kah nunnippog.
3.13 Howan waontog, kah wómauwomunausu nashpe wóhwohtamóonk kenugke kenaau? nahtitteaj wutanakàusuongash, ut wunnepomushaonganit, nashpe mánunne waantamóonk.
3.14 Qut weesogke ishkauanitteòg, kah penuanitteog ut kuttahh8wóut, ahque waeenowagk, kah ahque ayeuuhkóne
3.15 Yeu waantam8onk matta wutch n8kemun8 waabe, qut ohkee, weyausueenu8 mattannittoeyeu8.
3.16 Newutche, uttoh adt ishkauanittimuk kah penuánittimuk, na wogkouéonk, kah nishnoh matcheusseonk.
3.17 Qut ne waantamóonk wutch waabe, negonne, pohkoi, neit wunohteaonganeu8, [ne]nauwussuonganú8, kah nikkume nanompassumau, numwohteau monaneteaongash, kah wunne meechumash, wanne penuánitteómunn8, wanne eiantukkiun8g. 
3.18 Kah ummeechummuonk sampweusseonk, wunohteáe ohteakausuash, nashpe nag ayigeg wunohteaonk.
4.1 UTtoh wôm8uk ayéuteaongash, kah mekonittuongash kenugke kenaau? sunnum$matta 8m8unóash kummatchekodtantam8ongan8óut, ayeuhteómukish ut kuppompuhcháiyeum8wóut.
4.2 Kummatche kodtantamw8, káh matta kutahtaómw8, kenushteamw8 kah kukkodtántámumw8 ahtaúunat, kah matta woh kutattumunum8mw8, kutayeuwehteamw8, kah kummekonteamw8, qut matta kutahtauómw8, newutche k8wehquetumomw8.
4.3 K8wehquetumumw8, kah matta kutattumunumómw8, newutche kuppanne wehquetumumw8, onk woh kummahtussimw8, ut kum̃atchekodtantam8ongan8wóut.
4.4 Kenaau mamussuáenuog, kah manishquausseaenúog, sun mat k8wahteauomw8, 8weetompoáyeog muttaohke, yeu wutjishontamóonk God? newutche 8weetompait muttaohke, wutayeuhkonukquoh God.
4.5 Sun kuttenantamw8 wussukwhonk tahn8che n8wau nashauonk noh apehtunkqueog, matchekodtantam jishanittuonk?
4.6 Qut nanom8che mag8 kitteamon[r]eanittuonk, newutche n8wau, pittuanumóonk ayeuuhkonau God, qut aninnumauau kitteamonteanittuonk hohhohpanutcheh.
4.7 Newutche agwappehtok God, ayeuhkos mattannit, kah kutamashóg.
4.8 Pas8sukok God, & kuppas8sukunkou pahkeeteau8k kenutchegan8ash kenaau matcheseaénuog, kah pahketeau8k kuttahh8óash kenaau nehneesanatamógish.
4.9 Onkapunagk kah neuanatam8k kah mau8k, kutahan8onk quinuppem8itch en mauonganit, kah k8wekontam8onk, en tuhkeqununat.
4.10 Hohpagk anaquabit Lord, kah noh pish kutashinuk8.
4.11 Ahque matchenittegk, neematog noh matchenont weematuh, kah wasumont wematuh, matchetam naumatuonk, kah wussittum naumatuonk ken matta ken8swéhtauóh naumatuonk, qut k8sum.
4.12 Noh pasuk ayeuont naumatuonguh, noh tapenuk wadchanuon kah paguanonat: howan ken wasumadt onkatunk?
4.13 Nehah yeuyeu, kenaau an8wàógish, yeu kesukok, asuh saup, pish kutomun ne ne otanat, kah nah pish nutapinean pasuk kodtum8, kah nutáttoòmun, kah nummagumun, kah nutaneuhhomonteamun.
4.14 Qut matta k8wahtaemw8 toh pish aunag saup newutche teague kuppomantam[ó/ô]onk? webe nishkenon, ne ogguhse nogwoh, kah neit mahtsheau. 
4.15 Qut woh kussimw8, unnontag Lord, pish uppomantamumun, kah pish nutussenan yeu asuh yeu.
4.16 Qut yeuyeu, k8wekontamumw8 k8waweenoongan8ôut, wame ne weekontamóonk matchit. 
4.17 Newutche, noh wahteunk wunesénat, kah matta usseit, noh matchesu.
5.1 EHah, kenaau wenaeekeógish mau8k, & mishont8ahpuhsek, newutche kutonkapunnaongan8 ne pish nohkunkque[ó]g.
5.2 K8weenaieeteuongan8 anit, kah kuthogk8onganóoash pabohkumáog mahch8hquttamaoash.
5.3 Kukgoldum kah kussilverum ogquonkquah, kah wutogquonkan8ongan8 pish k8wauwo[ô]nukquneau, kah pish meech keyaus onatuh n8tau, kenumunkquodtomw8 nompakouunash wutche majish kesukodtash
5.4 Kusseh wutonkquatunkan8 anakausitcheg, neg mahche kepunukeg kutohteakonash, ne as8kekodteamoe assaeihtamóg, maum8, kah ummauongash nish kepenumhetticheh, petutteam8ash wehtauogkut Sabbothae Lord.
5.5 Kuttapeneamoe kuppomantamumw8, kah kenanwun8dsquaumw8, k8nogquehteomw8 kuttahh8óash, onatuh sohkôadtue kesukut.
5.6 K8sumomwop kah kenushomwop sampweusseaen, kah matta kutáyeuohkónuk8.
5.7 Newutche manunnaiegk neematog, nô pajeh peyónat Lord: kusseh, anakausuaenin pahto mishôadtue ummeechummuonk ohke kah wussepe pahtauun, nô paje wutattumunumunat negonneyeuuk kah nahohtôeyeuuk sokanon.
5.8 Kenaau wonk manuneiyek, menehketeau8k kuttahh8óash, newutche uppeyaonk Lord, pas8cheyeu8.
5.9 Ahque neehneehtatteg neematog, ishkont k8sumitteamw8, kusseh, wussittumwaen neepau anaquohtag squoant.
5.10 Neematog, manittowompaog, neg kon8nukqueagig ut 8wesuonganit Lord, nag neemun8k wutch uhshuwàonk chequnehtamunat onkapunáonk, kah manunnissinneat.
5.11 Kusseh, nutogquanumóunnónog waniyimuk neg chequnéhtogig, ken8tamumw8 ummanunayeuonk Job, kah kenaumw8 8wohkukquoáyeum Lord, Lord m8cheke kitteamonteanitteau, kah n8ki ummonanitteaonk.
5.12 Qut nahnáunnu wame, neematog, ahque chadchekeyeuagk, matta nashpe kesuk, asuh matta nashpe ohke, asuh ne teague onkátuk chadchekeyeuwaonk,; qut kenuxumw8 nuxeu8utch, kah kummattuhhumw8 mattuhh8utch, ishkont kuppenushaumw8 wussittum8onganit.
5.13 Howan kenugke kenaau onkapunadt? peantaj, howan wekontog? ket8hhamaongash an8hamonch.
5.14 Howan kenugke kenaau mahchinat, wehkumonche moeuwehkomongane Eldersoh kah nag peantamwonshàhettich, sussequnáhettich pummee, ut 8wesuonganit Lord.
5.15 Kah wunnamptamóe peantamoonk pish wadchanau matchinânutcheh, kah Lord pish wutòmohkinuh, matcheseongash usséis, pish ahquontamauonaoash.
5.16 Sampwuttegk kummatchenehettuongan88ash, kah peantamwanshittegk, onk woh keneetskehetteamw8, ummenuhkanakausue kussopiteae peantamóonk sampweusseaen, mishompaumukquat.
5.17 Elias agwapehtomup n8chumwesuongash neyane kenawun, kah menuhke peantam, wanné woh sokenon8ut, kah matta sokananunn8 nishwe kodtumwae, kah nequtta tahsuog nepauzsaog.
5.18 Kah wonk peantam, kah kesukquash sokanonteam8ash, kah ohke meechummú8.
5.19 Neematog, howan kenáau pann8wohtam wunnámuhkuteyeu8uk, kah howan quinnuppinont.
5.20 Wahteauitch, noh quanppinont matcheseaenúh, wutch woonkiyeuut ummay, pish pohquohwhunau keteahogkôunuh wutch nuppunat, kah pish ahtàhto mattaánukish matcheseongash.
