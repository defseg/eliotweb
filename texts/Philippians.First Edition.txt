1.1 PAul kah Timotheus wuttinneumoh Jesus Christ, en wame 8neetupanatam8mut ut Christ Jesus$ut, neg apitcheg Philippi, weeche Eldersog kah Deakonsog.
1.2 Kitteamonteanittuonk apehtunk8k, kah wunohteaonk wutch Godut n8shunnónut, kah wutch Lord Jesus Christ.
1.3 Nuttabuttantamau num-Manitt8m nish$noh kummequanumununeau.
1.4 Nagwutteaeu ut nishnoh kuppeantamwanshinninneau wame, wehquetumon nashpe weekontamóonk,
1.5 Wutche k8weechayeum8wonganun ut wunna[u]nchem8kaonganit, wutch negonne kesukok yeu pajeh.
1.6 Mánuhkannoóseog yeu ne teaguas, noh n8che usseit wunanakausuonk ut kuhhogkaóut, pish uppakodche ussen, noh pajeh ukkesukodtumut Jesus Christ.
1.7 Neyane tapeneunkquok yeu kuttinnánumunnunnáout papaume kenaau wame, newutche k8tahh8wóunnumw8, newutche, ut kenepissuwonganit, kah kèn8tamwontamon, kah manuhkehteauon wunaunchem8kaonk, wame kenaau k8weeche chippunum8mimw8 ne nan kitteamonteanitteaonk.
1.8 Newutche God n8wauwaeneum, kumm8cheke kodtanumunumw8 wame, ut wunnogkussit Jesus Christ.
1.9 Kah yeu n8che peantamun, k8womoausuonk nano woh m8chekeyeu8, ut wahteauonganit kah wahteam8onganit.
1.10 Onk woh kukqutchteomw8 nish wàonogigish, onk woh kuppahkesemw8, kah matta woh kuttogkussittassummuwómw8 noh pàjeh ukkesukkodtumut Christ.
1.11 Nâmwameechuméog nashpe ummechummuongash sampweusseonk, nish nashpe Jesus Christ, en wussohsum8onganit kah waussumaonganit God.
1.12 Qut nukkodtantam k8wohtamunnaóut neematog, nish aniyeumpash nano wunnenehteamw8 wunaunchem8kaonk.
1.13 Neit nukkenipsuongash wahukquotash, nish wutch Christ pannuppe wame Pretorium, kah nish$noh ut ayeuonganit.
1.14 Kah monaog wematinneunk ut Lordut nano menehketeauhettit nashpe nukkenepsuongash, nano m8cheke nanowe keket8hkontamwog wuttinn8waonk, wanne wabesue.
1.15 Nawhutche wunnamuhkut kuhk8tomwehteaog Christoh, wutch ishkauanittuonk, kah wutch penuánittuonk, kah nawhutche wonk tapeneamwe.
1.16 Nawhutche penuanittue kuhk8tomwehteáog Christoh, matta pakeu, anantogig k8tnehteauunach wutonkapunaonk ut kenepissuonganit.
1.17 Qut onktogig womoanittue, wahteauog nen nupponit keket8hkontamunat wunaunchem8kaonk.
1.18 Neit teaguas? qut nish$noh uttóh unne woskeche nogqúodtut, asuh wunnamuhkuteyeu8ut, Christ kuhk8tomuhkon, kah nen naut* n8wekontam, nux, kah pish n8wekontam.
1.19 Newutche n8wahteoh yeu pish padtauom8 n8wadchanitteaonk, nashpe kuppeantam8ongan8, kah nashpe wutannósuonk wunnashauanitt8moh Jesus Christ.
1.20 Neyaunag nummenuhke nutaskouwompattam8onk, kah nutannoôsuonk, matta teag nutakodchehikk8unneat, qut nashpe wame nanouwesúonk, kah nagwutteae, yeuyeu wonk Christ pish mishehteau ut nuhhogkat, asuh nashpe pomantamóonk, asuh nashpe nupp8onk
1.21 Newutche pomantamon, n8-Christeum, kah nuppon ne aneuham[ó]adtuonk.
1.22 Qut pomantamon ut weyausut, yeu ummechummuonk nutanakausuonk: qut teaguas woh pepenam, wanne n8wahteoouun.
1.23 Newutche nanohkontap nanashaúe nesuog, nukkod amaim kah n8wetômonat Christ, ne anuè wunnegik.
1.24 Qut appinneat weyausut ne anue wunnegen wutche kenaau,
1.25 Kah yeu ahtóonk annoôsuonk, n8wahteoh pish k8wetomunnumw8, kah k8wetappemunumw8 wame, wutch kummonchanununnaòut, kah wekontamoe k8namptamóonk.
1.26 Ne k8wekontam8ongan8 woh mishehteauun ut Jesus Christ, wutche nen, nashpe wonk kuppeyaonunnaóut
1.27 Webe kuttinnaiyeuonk n$naj neyan tapeneunkquok 8naunchem8kaonk Christ, onk, asuh peyaon kah nauog, asuh matta appeon woh nunn8tam kuttinniyeuongan8, ne kummenehtikkompaunnaóut ut pasuk nashauanit, ut pasuk unnantam8onganit, moaeu menuhkinitteaog wutch wunaunchem8kae wunnamptam8onk.
1.28 Ahque teag chepshanuk8k ut agwe ayeuhkonukqueògig, ne pahkeneunkquok kúhkinneasuonk papaume nagoh paguaninneat, qut papaume kenaau wadchanittiñeat, kah yeu wutch Godut.
1.29 Newutche kenaau nanowe kittinnumonteaneau, newutche Christ, matta webe wunnamptauunat, qut wonk chequnéhtamunat newutche nagum, ahtauog nenan menehkinnitteaonk ne naumiyeógkup, kah yeuyeu ken8tamuneau ut nuhhogkat.
1.30 
2.1 NEwutche, tohneit na wekontam8onganúuk Christut, tohneit tapeneungquok n8womo[a]usuonganun, tohneit toh unne wetomuadt nashauanit, tohneit toh unne, wunnogkusséyeuuk kah monaneteaonganúuk.
2.2 Numwohtau8k n8wekontamóonk, weetánatamóadtegk, ahtóonk nenan womonittúonk, weecheketeahogkonùuttegk, pasuk missantám8k.
2.3 Toh n$nahkitch nashpe penuanittuonk, asuh tahn8che wa[e]enowaonk, qut peanisséog, nish$noh onkatogigeh mishanumáhettich onk nagumau.
2.4 Nish$noh pasuk kenompatàmmohettékitch nehenwonche wuttaiheash, qut nish$noh pasuk wuttaiheoash onkatogig.
2.5 Nenan unnantam8k, neyanantogkup Christ Jesus.
2.6 Noh ne anussit God, matta unnantam8p mukk8kinn8waonk tatuppeyeu8unk God.
2.7 Qut mishanánumwéhheau wuhhogkuh, kah nemun en wuhhogkat neyaneyeuuneat wuttinneumuneat, kah ogqueheau neanussit wosketomp.
2.8 Kah námhet netatuppe wosketompaut, hohpaheau wuhhogkuh, kah noswetàmwáe nuppummetonkuppunne nupp8onk.
2.9 Newajeh wonk God qunnunkqueu mishéheop, kah 8wesuonganuhkauopuh ne aneukom8m wame wesuongash.
2.10 Onk woh nishnoh mukkuttuk nauwaeu, ut 8wesuonganit Jesus, nish kesukqut kah ohkeit, kah agwe ohkeit.
2.11 Onk woh nishnoh meenan samp8wau Jesus Christ noh Lordeu8, ut wussohsum8onganit God wut8shimau.
2.12 Newutche womonogig, neyane nagwutteae n8swehtamog, matta webe neyane ut anaquabeh, qut yeuyeu nano matta apean, pannupanakausek nehenwonche k8wadchanitteaongan8 nashpe wabesuonk kah nunnukshaonk.
2.13 Newutche noh God anakausit kittinnomiyeum8wóut, neeswe unnantamunat & ussenat, wutch wunne wuttapeneam8onganit.
2.14 Wame ussek matta nashpe m8hm8sk8waongash kah weogquttum8ongash
2.15 Onk woh monteag k8chimitteaumw8, kah matta k8woskhitaumw8, wunnaumonuh God, wanne kutauskomiteamw8, ut nashaue woonki & pann8wohtamóe wutohtimóin, kenugke nag sohsum8k neyane wequanantegash muttaohket.
2.16 Nahtitteagk pomantamóe wuttinnowaonk, onk woh n8wekontam ut ukkesukodtúmut Christ, matta tahn8che nukquogqueinat, asuh tahn8che anakauseinat.
2.17 Nux, sephausue mag8on wutch aninnumwontamunat k8namtam8onga[u]8, n8weekontam kah k8weeche wame muskouanatamun8mw8,
2.18 Nenan wutche wonk wekontam8k, kah weeche-wekontam8mek
2.19 Qut nutannôus Lord Jesus, paswese woh an8nau Timotheus en kuhhogkaóut, onk woh nen n8netabantam, wahteauon toh [à]niyeóg.
2.20 Newutche wanne howan nuttatupanitam8muk8h noh kuttinnonkumóe nanawontog kuttuppiyeuongan88ash.
2.21 Newutche wame natinnehamwog nehenwonche wuttaiheash, kah matta nish wadtammáugish Jesus Christ.
2.22 Qut k8wahteomw8 ukqutchteauonk, onatuh wunnaumoniin weeche 8shoh, n8weechewuttinneumin ut wunaunchem8kaonganit.
2.23 Newajeh annoósee nagum nutann8nónat teanuk, quenau nag*, toh anhimuk.
2.24 Qut nutannóun Lord, nen nuppeyonat paswe.
2.25 Qut nuttenantam wunnegen nutann8nónat en kuhhogkaóut, Epaphroditus nemat kah neetanakausuénin, kah neetayeuwehteaenin, qut kutann8naeneumw8, kah noh aninnumwontog nukquenauhikk8wongash.
2.26 Newutche kukquenumukou wame, kah m8cheke neuantam, newutche ken8tamumw8 noh mahchinau.
2.27 Newutche wunnamuhkut mo mahchinau, nahen nupp8, qut God ummonánumuh, kah matta webe nagum, qut nen wonk, ishkont woh nunneuantam ut neuant[à]m8onganit.
2.28 Newajeh nanawontamwe an8nog, nauog woh k8weekontamumw8 wonk, kah nen woh nuppée neuanatam.
2.29 Newutche attumunuk ut Lordut nashpe wame wekontamóonk, kah quttianum8k neyaniitcheg.
2.30 Newutche waj wutanakausuonk Christ nahen nupp8p, matta wohquoantam8g uppomantamóonk pakodjteauunat, aninnohsuonk en nuhhogkat, ne matta aseog.
3.1 MAumachish, neematog, weekontam8k ut Lordut, k8sukk[n]hhumauwunnaóut nish$nan, matta siogkodtinno wutche nen, qut wutche kenaau wanne nukquodtinno.
3.2 Wabesuón8k anumwog, nunnukqussuón8k mat anakausitcheg, ahqueteau8k concision.
3.3 Newutche neenawun quoshqusuausuonk, waussumogkut God ut Nashauanit, kah wekontamagkish ut Jesus Christ, kah matta nutannoontamómun weyaus.
3.4 Tukonogque nen wonk woh nutannoóntamun weyaus, howan onkatog unnantog nutahtoh uttoh wah waj annoóntam wyeaus, nen m8cheke.
3.5 Nukquoshquswutteap swosukadtahshikquinogkok, wutch wuttauadtamòonk Israel, wutch wutchippan8onganit Benjamin, Hebrew wutch Hebrewsog, papaume naumatuonk nen Pharisee.
3.6 Papaume zeal, n8wosketeóh moeuwehkomonk, papaume naumatue sampweusseonk, mon$teag n8chimitteoh.
3.7 Qut yeush neuhhamugkish wutche nen, nish nutogquoantamunash wanteausik wutche Christ.
3.8 Nux wunnamuhkut, kah nutogquoantam wame teanteaquasinish webe wannehteauonk, newutche wanegik wahheauonk Christ Jesus nul-Lordum, noh waj chequnéhtam n8wahteauonk wame teanteaquasinish, kah nutogquontamunash webe anóhket[,] onk woh nuttumhouam Christ.
3.9 Onk woh namhit ut nagum, matta ahtau8on nehenwonche nussampweusseonk, ne nashpe naumatuonk, qut ne nashpe wunnamptauwáonk Christ, ne sampweogquanittuonk wutch Godut nashpe wunnamptamóonk.
3.10 Onk woh n8wa[e]h, kah ummenuhkesuonk wutomohkuonk, kah n8weche chequnehtam8mónat, agqueneunkqusseon wunnupp8onk.
3.11 Toh neit ne teag wutcheu woh nuppeyontamunat wutomohkeongan8 napukeg.
3.12 Matta newutche nummahche peyaôntam8, asuh mahche pannuppe n8neetum: qut nutasukaumun, woh nuttohqunnumunat ne, newaj nen wonk nuttohqunimu nashpe Christ.
3.13 Neematog, matta n8wetogkémo nuhhog mahche tohqunog, qut webe yeu pasuk, wannantamon yeush wodtát ohtagish, kah s8wéhtamon nish negonóhtagish.
3.14 Chekeushom nogque ne kukkinneatunkanit wutche ne annôadtue qununkque 8wehkom8wáonk Godut, Christ Jesusut.
3.15 Newutche ne adtahshe pannuppe wunneethettit, yeu hennantamuttuh, kah tohneit ne teag pen8we unnantamóg, God pish k8wahteauwahikqunneau yeu.
3.16 Qut ne wehque peaontamòg pómushàdtuh nenan quttuhwheganit, missontamuttuh ne$nan teag.
3.17 Neematog moeu asuhkiegk, kah kuhkinneasek yeu ane pomushácheg, neyane ushennog nenawun.
3.18 (Newutche monaog pomusháog, neg ánunnógkuppanneg hohtòe, kah yeuyeu kuttinnunnumw8 ut mauunat, nag áyeuuhkontogig pummetonkapunàonk Christ.
3.19 Nag 8hquaiyeum8óut na paguanuonk: wunnogkus ne ummanitt8m, 8waweenowaongan8 ne wutakodchuwonk, nag missantamwog ohkée teaguasinish)
3.20 Newutche nuppumushaonganun kesukqut, newaj askauwompamogkut wadchanuwaen, Lord Jesus Christ.
3.21 Noh pish ahs8wunont kuttamunge kuhhogkanónuh, onk woh ogqueheau sohsumóe wuhhogkat, neyane ne anakausuonk, ne nashpe tapenuk wussohkomunat wame teanteaguasinish en wuhhogkat.
4.1 NEwutche nematog m8cheke womonogish kah quenumunógish, n8wekontamóonk kah nutchetukquab, nene menehtekompáu8k ut Lordut, m8cheke womonógig.
4.2 N8wehquetumau Euodias, kah n8wehquetumau Syntiche nag wetanatam8thettich ut Lordut.
4.3 Kah ken wonk kenanompassumsh wunnamuhkute nesipisseog aninnumau yeug mittamwussissog weetanakausumutcheg ut wunaunchem8kaonganit, weeche Clement wonk, kah onkatogig wetanakausumutcheg, neg 8wesuongan8ash ohtagish ut pomantamóe wussukwhonganit.
4.4 Nagwutteae wekontam8k ut Lordut, kah wonk nussim wekontam8k.
4.5 Kukquushowongan8 wahteauunaj ut wosketompahtu, Lord paswoppu.
4.6 Ahque teag wussaume wohquoantam8k, qut nishnoh$ut, nashpe peantamóonk kah wehquetumóonk, weeche tabantamóonk, wahteauwaheuk kuppeantam8ongan88ash Godut.
4.7 Kah wunohteaonk God, ne aeúhkom8m8uk wame wohwohtamóonk pish nanauwehteau8m8 kuttahh8óash, kah kuttenantam8ongann8ash, nashpe Jesus Christ.
4.8 Maumachish nematog, uttohàne wunnamuhkuteyeu8ug, uttoh àne wutt8anūukquoh, uttoh àne sampweyeu8ug, uttoh àne pohkag, uttoh ane womantamugish, uttoh ane wúnussetunkquok: toh neit wunnetupanatam8onganu8uk, toh neit waenótumm8onganu8uk, yeush natwontam8k.
4.9 Yeush nahtuhtauógish, kah attumunumógish kah n8tamògish kah namiyéógish, nish ussek: kah wunnohteaongane God pish k8wetómukou
4.10 Qut nummishe wekontam ut Lordut, yeuyeu wonk maumachish k8wohquanummuongan8 wonk wunne nekin: yeu wonk k8wohquoantamunnaóh, qut kukquenahikkumw8 wunohkom8onk.
4.11 Matta n8weogquttum8 papaume quenauhikk8wonganit: newutche nummahche netuhtop uttoh aniyeh, ne n8nómaóntamun.
4.12 N8wahteoh uttoh an kuttamungeyeu8muk, kah n8wahteoh uttoh an m8chekohtómuk, nish$noh$ut kah wame teanteaguasinut nukkuhk8tomontean, wamepwunneat kah kodtupwunneat, m8chekekohtauunat, kah quenauhikqunat.
4.13 Woh n8wame ussenash nashpe Christ noh manuhkéhit.
4.14 Qut k8nesémw8 k8weeche noh wuttinnum8munneau n8tammepunaonk.
4.15 Yeuyeu kenaau Philippiansog wahteau8k wonk weske wunaunchem8kaonganu8uk, wâmon Macedonia, wanne moeuwehkomonk n8weeche noh wuttinnum8m8k8k, papaume mag8onk kah attumunumunat, qut webe kenaau.
4.16 Newutche ut Thessalonica, kenáau kenegonshhuwamwop pasukqut kah wonk en nukquenauwáhikqunat.
4.17 Matta newutche nukkodtantam mag8onk, qut nukkodtantam meechummuonk woh monatit, ut ne adt wussuhkhumauwunók.
4.18 Qut n8wame attumunum, kah numm8chekohtoh, numwamechum, mahche attumunumon wutch Epaphroditus, nish wutche kenaau, wetimungquodtue asumungquók, tapeneungque sephausuonk, wásikkitteahikqut God.
4.19 Qut num-Manitt8m pish mag8 nishnoh quenauwáhikqueóg neyaunag 8wenauwétuonk ut sohsumm8onganit, nashpe Jesus Christ.
4.20 Kah en Godut, kah n8shunnónut sohsumm8onganúutch micheme kah micheme Amen.
4.21 Wonkum8k nishnoh wunnetupanatamwáen ut Christ Jesusut: 8wemattinneunk neg weechayeumutcheg k8wonkumuk8wóog.
4.22 Wame wunnetupanatamwaénuog k8wonkumuk8wóog, nahnáunne neh weechinninneumonche Cesar.
4.23 Ukkitteamonteanitteaonk Jesus Christ wetomuk8k wame. Amen.
Epilogue ¶ Wuttussukkuhwhôsu Rome en Philippiansut, nashpe Epaphroditus.
