1.1 Weske kutchissik wuttinn8waonk ohtop, kak kutt8wonk 8weetódtamun Manit, kah ne kutt8onk Manitt88m8.
1.2 Yeu nan weske kutchissik weechayeutamun God.
1.3 Wame teanteaquassinish kesteausupash nashpe nagum, kah matta teag kesteausineup webe nashpe nagum ke kesteausikup.
1.4 Ut wuhhogkat pomantamoonk ohtop, kah ne pomantamôonk 8wequáiyeumuneaop wosketompaog.
1.5 Kah wequai sohsum8m8 pohkenahtu, kah pohkenai matta wutattumunum8un.
1.6 Wosketomp an8nóp wutch Godut, ussowésu John.
1.7 Noh nan wutch peyau wauwaenúuneat8wauwónat wequai, onk woh wame wosketompaog wunnamptamwog nashpe nagum.
1.8 Matta nagum ne wequai, qut 8wauwónat wequai.
1.9 Ne mo wunnamuhkut wequái, ne wohsumungqut nish noh wosketomp noh paónt muttaohkit.
1.10 Noh appúp muttaohket, kah muttaok kesteausip nashpe nagum, kah muttaok matta 8waheuh.
1.11 Peyau nehenwonche wuttaiheit, kah nehenwonche wuttaiheuh matta wutattamunuk8oh.
1.12 Qut neadtahshe attumunukquit wuttinnumauoh menuhkesuonk 8naumoniinneat God noh wannamptamunitche 8wesuonk
1.13 Neg nékitcheg, matta nashpe wusqueheonk, asuh matta nashpe weyausue unnantam8onk, asuh matta nashpe wosketompae wuttenantam8onk, qut nashpe God.
1.14 Kah kutt8onk ayim88p weyaus, kah k8weetomukqun (kah naumumun wussohsumoonk, sohsumóok onatuh wunnukquttegheonuh wut8shimau) numwabéhtunk kitteamonteanitteaonk kah wunnamuhkutéyeuonk.
1.15 John 8wauwaónuh, kah mishont8wau n8wau, yeuoh án8wáomp, noh asuhkiit missugke[n]heau onk nen, newutche na negonuhkongkup.
1.16 Kah wutch wunnumwameechummuwonganit neenawun wame nutattumunumumun kah kitteamonteanitteaonk, wutch kitteamonteanitteaonk.
1.17 Newutche naumatuonk aninnumóadtin nashpe Moses, qut kitteamonteanitteaonk, kah wanamuhkutéyeuuk peyom8 nashpe Jesus Christ.
1.18 Matta howan wunnáúoh Godoh woh toh ut, wunnukquttegheonin noh apit upp8chinaóunit Wut8shimau, 8wahshanuh.
1.19 Kah yeu 8wauwaonk John, Jewsog an8nahettit Sephausuenúh & Levittoh wutch Jerusalem, nat8tomauonat howan ken?
1.20 Kah samp8au kah matta kohkonn8woou: qut samp8wau, nen matta Christ?
1.21 Kah wunnat8tomauouh, Tohnenneit? sun ken Elias? kah n8wáu, Matta nen, Sun ken noh quoshodtumwaen? & unninnamp8ham, Matta.
1.22 Neit nag wuttinóuh, Howan ken, onk woh nunnamp8hamauounnonog neg an8nukqueágig? toh kussim papaume ken?
1.23 N8wau, Nen wadtauatonkqussuonk mishont8adt ut touohkomuk, sampwetau8k ummay LORD, ne an8wop quoshodtumwaen Esayas.
1.24 Kah neg an8nitcheg Pharisesuog.
1.25 Kah wunnat8tomauóuh kah wuttinnóuh, neit tohwutch kutchessummuwaan, matta ken Christeu8h, asuh matta Eliasu8 asuh noh quoshodtumwaénin?
1.26 John nah wunnamphamauoh, n8wau, Nukkutsummuwam nashpe nippe, qut noh pasuk neepauit kenugke kenaau noh matta waheóg.
1.27 Noh nan asuhkiit, missugkenheau onk nen, noh moxinash kashpisik matta nutapenúm8 ompenimuneat.
1.28 Yeush nnihyeupash ut Bethabara, ongkoue Jordan, nah John adt kutchessumudt.
1.29 Na wonk kesukok John nauau Jesusoh uppeyaónukquoh, & n8wau, nók wullamboh God, noh amaunuk ummatcheseonk muttaok
1.30 Yeuoh noh an8waomp, nutasuhkunk wosketomp noh missugkenheau onk nen newutche na negonuhkunkup
1.31 Kah matta n8waheop: qut noh woh wahheau ut Israel, newaj peyoi kutchessummuónat nippe.
1.32 Kah John wauwau, n8wau, nunna[u] nashauanit, n8keu wutch kesukqut, onatuh wuskuhwhunnan, kah uppogs8quoh.
1.33 Kah matta n8waheop, qut noh an8nukque kutchessummuónat nippe, noh nen nuttinnuk noh woh nauadt nashauanitt8h n8kehtunkquoh kah uppogs8quoh, noh nan kodsummuadt nashpe wunnetupanatamwe nashauanit.
1.34 Kah nunnauop, kah n8wauwam, yeuh wunnaumonuh God.
1.35 Wonk nogkesukok, John neepau, kah nees8oh ukkodnetuhtaeneumoh.
1.36 Kah monunneauont Jesusoh pomshanit unn8wau, Nók Wullamboh God.
1.37 Kah neesuog nehtuhtaénuog wunn8tauóuh, kah nag asuhkauaog Jesusoh.
1.38 Neit Jesus ompomuhquaeu, kah wunnauoh, kah wutasuhkunkquoh, kah nah wuttinuh, Teág kenattinneahamumw8? Wuttinóuh, Rabbi, (ne nauwuttamun, Nussontimom) toh kuttaiin?
1.39 Nah wuttinuh, Nonche naum8k, Peyauog kah naumwog toh áyinit, kah 8weetomôuh ne kesukok: ne wutche nauwohquau.
1.40 Pasuk neg nees8itcheg n8tauomp Johnoh, kah asuhkauomp, noh Andrew, wematoh Simon Peter.
1.41 Noh negonne namehheau nehenwonche wematoh Simon, kah wuttinuh, Nunnamheomun Missias, ne nauwuttamun Christ.
1.42 Kah uppaudtauónuh Jesusoh, kah Jesus nauont, n8wau, Ken Simon wunnaumonuh Jona, pish kuttissowes Cephas, ne nauwuttamun, qussuk.
1.43 Na wonk kesukok, Jesus sohham en Galile, kah nameheau Phillip, kah wuttinuh, Asuhkah.
1.44 Kah Phillip appeup Bethsaida wutotanat Andrew kah Peter.
1.45 Phillip namehheau Nathanieloh kah wuttinuh, Noh nunnamheoun, neh Moses ut naumatuonganit kah quoshodtumwaenuog wasukuhwahettupoh, Jesus ut Nazareth wunnaumonuh Joseph.
1.46 Kah Nathaniel wuttinuh, Sun woh wanegik 8m88 wutch Nazareth? phillip wuttinuh, Nonche naish.
1.47 Jesus nauau Nathanieloh uppeyaónukquoh, káh n8wau, papaume nah, Kusseh wunnamuhkuteyeue Israelite, noh matta wunnompewussek.
1.48 Nathaniel wuttinuh, Tunk8ith wáhen? Jesus namp8ham kah wuttinuh, Asquam Phillip weekumuk8an. apean agwe figsuhtugqut, kenauunup.
1.49 Nathaniel namp8ham kah wuttinuh, Rabbi, ken wunnaumonuh God, ken Israelle ketass8t.
1.50 Jesus namp8ham kah wuttinuh, Newutche kuttinninup, kenauunup agwe figsuhtugqut, k8namptam? pish kenaum mogagish onk yeush.
1.51 Kah wuttinuh, Wunnamuhkut wunnamuhkut kuttinsh, Ompetak pish kenaumw8 kesuk woshweemo, kah wutangelsumoh God ushpeog kah n8n8keog ut wunnaumonat wusketomp.
2.1 Kah nashikquinogok wetauwadtuonan8 ut Cana ut Galile, kah ohkasoh Jesus na wutappinneah.
2.2 Kah Jesus weekomau kah ukkodnetuhtaenumoh, en weetaittuonganit.
2.3 Kah quenahukquehettit wine, Jesus ohkasoh unnuk, Wanne ahtauóog wine,
2.4 Jesus wuttinuh, Mittamwossis, toh kittinhesh? nuthourum asq peyaumun8h.
2.5 Ohkasoh unnauoh wuttinneumoh, Uttoh anukqueog, ussek,
2.6 Kah na ponoog nequtta tahsuog nuppee hassunne ahkuhquog, neaunag pahkheaongan8 Jewsog, nees asuh nishu-bushils tahshimmeechummuog.
2.7 Jesus wuttinuh, Numwápag ahkuhquog nippe. Kah wunnumwapágunóuh.
2.8 Kah wuttinuh, Sokhippag yeuyeu, kah monchatok piahquttuk mishshadtupp8onganit, kah ummonchatauuneau.
2.9 Kah piahquttuk ut mishadtupp8onganit quadjtog nippe ne ayumun wine, kah matta 8wahteoouun toh waj nnag (qut wuttinneumunneunk neg wadhuppadcheg 8wahteaununeau) Piahquttuk mishadtupp8onk, weehkomau waseentamunutche.
2.10 Kah wuttinuh, Nishnoh howan negonáe ponum wanegik wine, kah nahen tápsippámhettit, neit machuk; qut ken k8wadchanum wanegik wine, yeu pajeh.
2.11 Yeu waj kutchissik monchanatam8ongash, Jesus ásit ut Cana ut Galile, kah náhtitteau wussohsumóonk, kah ukkodnetuhtaenúmoh 8namptunkquoh.
2.12 Mahche yeu nnag, au Capernaum, nagum kah ohkasoh, kah weematoh, kah ukkodnetuhtaénumoh, kah na mat umm8chetikqunôhteaneau.
2.13 Kah Jewsue uppaumukonk8wonkan8 paswohteau, kah Jesus kuhkuhqueu en Jerusalem.
2.14 Kah namehheau ut Temple neh magunitcheh òxìnoh, kah sheepsoh, kah wuskuhwhunnunuh, kah ôs8wunukeg teauguash nummatappuog.
2.15 Kah ayig sasamatohwhittuwae pemunneohtonash, wussohwhuttahwhoh wame wutch Temple, kah sheepsoh, kah oxinoh, kah quôúhteau wutteag88ash neg ôs8wompácheg, kah kepúhteau tableash.
2.16 Kah wuttinuh neh magunitcheh wuskuhwhununuh, yeush amaunumók, ahque ayim8k N8sh week anaqushaekomuk.
2.17 Kah ukkodnetuhtaenumoh mehquonttamwoh ne wussukwhosu, Nus-zealum wutche keek nummáhchepuk.
2.18 Neit Jewsog namp8hamwog, kah wuttinóuh, teague kuhkinneasuonk kinnahtissimun, newaj yeush usséan.
2.19 Jesus namp8ham kah wuttinuh, Paguatau8k yeu Temple, kah nishikquinnogkok nutómuhkinumun.
2.20 Neit n8waog Jewsog yauunchage kah nequtta tahshe kodtum8 yeu temple ayimunah, kah woh k8ntéaúun nishikkesukquae?
2.21 Qut missohham papaume ne tample wuhhogkuh.
2.22 Newajeh omohkit wutch wunnuppunat, ukkodnetuhtaénúmoh mehquantamwoh yeu wuttinonáh, kah wunnamptamwog wussukwhonk kah kutt8wonk ne Jesus an8wop.
2.23 Kah apit Jerusalem ut paumukauuttuonganit, mishadtupp8e kesukod, monaog wunnamptamwog 8wesuonk, namohettit monchanatam8ongash nish ásitchish.
2.24 Qut Jesus matta wunnanouánumoh, newutche wahheau wame wosketompuh.
2.25 Kah matta quenauwéhukk8 howan 8wauwaonónat wosketomp, newutche wahteau uttóh ániit wosketomp.
3.1 Na m8 Pharisae wosketomp, ussowesu Nicodemus, Jewsae ut nanáwunnuaenin.
3.2 Noh peyaónau Jesusoh nukkonaeu, kah wuttinuh, Rabbi, n8wahteomun ken kukk8tomwehteaenin k8m Godut, newutche matta woh howan wutusséinash yeush monchanatam8ongash nish aséanish, qut noh God wetomont.
3.3 Jesus namp8huk kah wuttinuh, Wunnamuhkut wunnamuhkut kuttinsh, Kuttumma wosketomp neekit nompe, wutch waabe matta woh naum8 wuttass8tamôonk God.
3.4 Nicodemus wuttinuh, Uttoh woh wuttin wosketomp neekin wonk kutchisuut? sun woh nahohtôe petutteau wunnogkussit ohkasoh kah woh neetu?
3.5 Jesus namp8ham, Wunnamuhkut wunnamuhkut kuttinsh, Kuttumma wosketomp wonk neekit nashpe nippe, kah nashauanit, matta petutteau wuttahs8tamóonganit God.
3.6 Noh neekit wutch weyausit, weyáusu8; kah noh neekit wutch Nashauanittoit, noh Nashauonganú8.
3.7 Ahque monchantash ne ánun, mos wonk keneetimun wutch waábe.
3.8 Waban 8tshon tôh kod wutjishont, kah ken8tam ummishont8waonk, qut matta k8waon tôh wádshont, asuh utthoásishont ne wuttinniin noh neekit nashpe nashauanitt8ut.
3.9 Nicodemus namp8ham kah wuttinuh, Uttoh woh yeush en nnih.
3.10 Jesus namp8ham & wuttinuh, Ken kussontimau ut Israel, & sun yeush mat k8wahteau8unash?
3.11 Wunnamuhkut wunnamuhkut kuttinsh Nussimmun ne wahteauog, kah n8wauwónan ne naumog, kah matta kutattumunumomw8 n8wauwaonkanun.
3.12 Unnunnóg muttaohke áhhanagish, kah mat wunnamptam8og: toh woh kittin wunnamptamunneau, unnunnóg kesukquie ahhunnagish.
3.13 Kah matta howan kuhkuhquet en kesukqut, qut noh n8kit wutch kesukqut, wosketomp wunnaumonuh noh kesukqut apit.
3.14 Kah Moses neáne tôhshinohp ask8koh ut touohkomuh, netatupe wosketomp wunnaumonuh nein tahshinon.
3.15 N noh howan wunnamptauont matta woh awakompanau, qut woh ohtou michemohtae pomantamóonk.
3.16 Newutche God wussaúmowomantam muttáok, newaj maguk wunnukquttegheonoh onk howan wunnamptauont matta woh awakompanau, qut woh ohtau micheme pomantamóonk.
3.17 Newutche God matta anan8nóou Wunnaumonuh muttaohkit wutawakompanáe wussittumunat muttaok; qut muttok nashpe nagum woh wadchanumun.
3.18 Noh wanamptauont matta awakompanáe wussumau, qut noh matta wanamptam8g, mahche awakompanáe wussumau, newutche matta wunnamptam8 8wesuonganit wunnukquttegheonoh God.
3.19 Kah yeu awakompanáe wussittumóonk, wequai peyaum8uk muttaohkit, kah wosketompaog anuwontamwog pohkenai, ánue onk wequai, newutche wutusseongan8oash matchitash.
3.20 Newutche nishnoh pasuk matcheseit, sekeneam wequai, kah matta peyaontam8 wequai, ishkont wutusseongash woh aushkontamunash.
3.21 Qut noh sampwe asit, péyau wequaiyeuut, wutusseongash woh nahtukonash, ukkezteauunash ut Manitt8ut.
3.22 Mahche yeu nnag, Jesus kah ukkodnetuhtaeneumoh peyaog ut ohkit Judea, & na wuttit weechayeúmon, kah ukkutsumuh.
3.23 Kah John wonk kutchissummuau, ut Enon, kishke Salim, newutche na mishippagot kah peyaog kah kutchessumaog.
3.24 Newutche John asquam kupshagkinau.
3.25 Neit na chann8waonganeú8 nashaue nahwhuch John ukkodnetuhtaeneumoh, kah Jewsog, papaume pahkhettinneat.
3.26 Kah peyaonaog Johnoh, & wuttinóuh, Rabb? noh weetomukqueop ut ongkouwe Jordan, nóh wauwaan, kusseh, noh kutchessummeuau, wame missinninnuog uppeyaonóuh.
3.27 John namp8ham kah n8wau, Wosketomp matta teag neemunnum8, kuttumma aninnumauut wutch kesukqut.
3.28 Kenaau k8wauwaussumw8, nussip, Neen nummatta Christ, qut neen negonanonit onk nagum.
3.29 Noh wadchanont weetauómutcheh, noh wesseentamwaen, kah waeétompait wesseentamwaeneuh, neepauit kah n8tauont, m8cheke weekontam ukkutt8wonk wesseentamwaen, yeu n8weekontam8onk newutche pashane n nih.
3.30 Nagum mos missétu, qut neen mos nano nutonguhsit.
3.31 Noh wag wutch waabeu, noh aneukausu wame: noh wag ohkekontu, noh ohkeyeu8, & keket8kontam ohke, noh wag kesukqut noh aneúkausu wame.
3.32 Kah ne nag káh n8tog, ne 8wáuwon, kah matta howan attumunum8 8wawauonk
3.33 Noh attumunuk 8wauwaonk, ne kehkinneasuhkon, God wunnómwau.
3.34 Newutche noh God an8noncheh, kéket8hkontam wuttinn8waongash God: newutche God matta quttuhwhosuwe wuttinnumauoh Nashauanitt8.
3.35 Wut8shimau womonau wunnaumonaiinneuh, kah wuttinnumauuh wame teanteaquassinnish ut wunnutcheganit.
3.36 Noh wanamptouont wunnaumóniinneuh, mahche ohtóou micheme pomantamóonk: kah noh matta wanamptauunk wunnaumóniinneuh, matta pish naum8 pomantamóonk: qut ummusquanitteaonk God wutappehtunkqun.
4.1 Newutche LORD wahteunk, Pharisesog n8tamwog, Jesus nano ayeuau kah ukkutsumoh kodnetuhtaenuh onk John.
4.2 Qut Jesus nagum matta kutchessum8, webe ukkodnetuhtaeneumoh.
4.3 Nukkodtum Judea, kah wonk au Galile.
4.4 Kah ahchúe pannupwushau Samaria.
4.5 Neit peyau Samariae 8tanat ussowetamun Sychar, kishke ne ohke Jakob anumaomp wunnaumonuh Josephoh.
4.6 Jakob 8thamonk ne ohteau, neit Jesus sau8maushau, appeu wutahhamonganit, kah nequtta tashhowreu8.
4.7 Samariae mittamwossis, peyau wutúhhupau, Jesus wuttinuh, Wuttattamwúhheh.
4.8 Newutche ukkodnetuhtaenumoh auog 8tanat attôáog meetsuonk.
4.9 Neit Samariae mittamwossis wuttinuh, Tohhen ken Jew, weehquetumaiéan wuttattamóonk, nen Samarie mittamwossis? newutche Jewsog tohunnehheaog Samaritansoh.
4.10 Jesus wunnamp8hamau kah wuttinuh, wahteauan ummag8onk God, kah howan anukquean, wuttattamwuhhe, ken nóh woh k8weehquetumau onk woh kittinnumunk pomantamwae nippe.
4.11 Mittamwossis wuttinuh, Nussontimom, matta teaug k8thupahtauo, kah wuttahhamunk mônôi: uttunkoh k8tahtauun ne pomantamwae nippe?
4.12 Ken kutanue missugken onk n8shun Jakob, anumunkqueog wuttahamunk, kah 8tattamunah nagum kah wunneechanoh, kah wunneetasumoh.
4.13 Jesus wunnamp8hamau wuttinuh, howan yeu wadtattog nippe, pish wonk kóhkat8n.
4.14 Qut howan wuttattog nippe ne anumauog matta pish kakuhkutt8n8 micheme: qut nippe ne anumauog, pish apehtunk wutahhamunk, m8sahkuhquoaneu8 en machemohtag pomantamóonk.
4.15 Mittamwossis wuttinuh, Nussontimom, aninnumah yeu nippe, onk woh mat nukkohkutt8n8, asuh matta woh nuppeyoh n8thuppóh,
4.16 Jesus wuttinuh, Monchish wehkom kahsuk, kah peyaush.
4.17 Mittamwossis namp8ham, kah n8wau, Matta n8wasukoiyeu. Jesus wuttinuh, K8nomwam matta n8wasukoiyeu.
4.18 Newutche napanna tahsuog k8wasukeiip, kah noh yeuyeu wadchanadt, matta k8wahsukeien, ne kuttin wunnomwón.
4.19 Mittamwossis wuttinuh, Nussontimom, k8wohtoush ken quoshodtumwaen.
4.20 N8shinnónog waussummuópanneg yeu ut wadchúut, kah kussimw8, Jerusalem noh óhhut missinninnúog waussummuhettit.
4.21 Jesus wuttinuh, Mittamwossis, wunnamptah, ne hower paáum8uk, neit pish mat k8wawussumómw8 wut8shimau yeu ut wadchuut, asuh mat ut Jerusalem.
4.22 Wanne k8waomw8 teaguas waussittumóg, n8wahteómun teaguas waussitamóg newutche wadchanittuonk 8m88 Jewsut.
4.23 Qut hower peyaum8, kah yeuyeu ohteau, sampwe waussummuwacheg, waussumaog Wut8shinneuh, ut nashauanitt8ut, kah ut wunnamuhkuteyeu8ut. newutche Wut8shin natinnewhau neasenitcheh 8wówussumukqunat.
4.24 God nashauanitt8, kah neg waussumóncheg, nag waussumahettich, en nashauanitt8ut kah wunnamuhkuteyeu8ut.
4.25 Mittamwossis wuttinuh, N8wahteoh Messias peyau, noh as8wésit Christ, noh peyont pish nummishamungqun wame teanteaquassinish.
4.26 Jesus wuttinuh, Nen kón8nun nen nagum.
4.27 Yeu an8wahettit, wunnehtuhtaenumoh peyaoh, kah monchanatamwog, ne keket8hkauun mittamwossissoh: qut matta howan unn8wóóu[h] teaguas natinneahhaman? asuh tohwutch keket8hkauadt?
4.28 Neit mittamwossis nukkonau nippe ohkúhquoh, & au 8tanat, unnau wosketompuh,
4.29 Peyunk, kuhkinne8k wosketomp, noh ásit wame nish áseanish, sunnummattá yeuoh Christ?
4.30 Neit nag sohhamwog wutch 8tanat, kah uppeyaonóuh.
4.31 Ne n8che ukkodnetuhtaenumoh nánampassumuk, n8waog, Nussontimomun, metsish.
4.32 Qut wuttinuh, Nutahtoh meetsuonk, nummechinat, ne matta wahteauóg.
4.33 Newajeh ukkodnetuhtaénumoh unnuthettit, Howan uppaudtaósuhhoh ne woh mechimuk?
4.34 Jesus wuttinuh, Nummeetsuonk, ussénat wuttenantam8onk noh ann8sit, kah kesteaunat wutanakausuonk.
4.35 Sunnummatta kussumw8, Yauunneahettit nepauzsaog neit kepenumwahettin, Kusseh kuttinnonnumw8, tahshinum8k kuskesuk88ash kah kuhkinneam8k ohteuhkonash, Newutche paGodche wompiyeuash en kepenumunat.
4.36 Kah noh kepenuk, attumunum onkquatunk, kah mohmóunum meechummúonk wutche micheme pomantam8onganit: nahneeswe noh ahkehteadt, kah noh kepenuk, woh weekontamwog móae.
4.37 Kah yeu ut, ne n8waonk wunnamuhkuteyeú8, pasuk ohkehteau, kah onkatuk kepenum.
4.38 Kutann8n[u]nnumw8 en kepenumunat uttoh mat adt anakauséógkup, onkatogig anakausuog, kah kenaau kuppetutteamw8 wutanakausuongan8out.
4.39 Kah monaog Samaritansog ne 8tanit, 8namptauóuh, wutche wuttinn8waonk mittamwossis noh wauwadt, nuttugqun wame teanteaquassinish nish áseanish.
4.40 Neit Samaritansog paaonahettit, wunnanampassumóuh 8wetomónat, kah na wutappen neesequinne.
4.41 Kah monaog wonk 8namptauóuh, newutche nehenwonche wuttinn8waonk.
4.42 Kah unnáog mittamwossissoh,; Yeuyeu n8namptamumun, matta newutche kuttinn8waonk, newutche nunn8tamunnanónup neenáwun, kah n8wahteauunan yeuoh wunnamukut Christ wadchanumwaénin muttaok.
4.43 Mahche neesequinukok, na 8mun kah au Galile.
4.44 Newutche Jesus nagum wauwau, nohtompeantog matta ahtóou quttianumoonk nehenwonche wutohkit.
4.45 Neit paont Galile, Galileansog wutattumunóuh naumohettit wame nish asecheh ut Jerusalem ut mishadtupp8onganit newutche nag wonk aupanneg mishadtupp8onganit.
4.46 Neit Jesus wonk peyau ut Cana ut Galile, uttôh ádt winéhteáp nippe. Kah ná mô howan nánánuáenin, wunnáumonuh máhchináoh ut Cápernáum.
4.47 N8tog Jesus wutch sohhám Judeá, en Galile, uppeyaônuh, & wunnanampassumuh, woh w8mussu, kah woh netskeheau wunnaumonuh, newutche kodtóe nupp8.
4.48 Neit Jesus wuttinuh, Matta naum8óg kuhkinneásuongash, kah monchanatam8ongash matta k8namptam8w8.
4.49 Nananuaenin wuttinuh, Nussontimom, peyaush nunnaumon ash nanupp8kup.
4.50 Jesus wuttinuh, Monchish kenaumon pomantam, kah wosketomp wunnamptam ne kutt8onk anont Jesus, kah moncheu.
4.51 Kah w8mussit wuttinnúmoh nogushkunk, kah wuttinuh, n8waog, Kenaumon pomantam.
4.52 Neit wunnat8tomauwoh hower toh utt8che n8che s8kussunit, kah wuttinóuh Wunnonkou mahche puhshequadt, wesaushaonk wutamaéihtauoh.
4.53 Neit wut8shin wahteaoun ne nan hower, Jesus adt unnohmp. Kenaumon pomantam: kah nagum wunnamptam & wame week
4.54 Onk yeu nahohtoeu monchanatam8onk Jesus asit, waik Judea en Galile.
5.1 Mahche yeu nnag, mô Jewse mishadtupp8onk, kah Jesus kuhkuhqueu en Jerusalem.
5.2 Na ut Jerusalem, kishke shepsog ahhut kodtauwompásimuk, nips, ussowetamun Hebrewe unnont8waonganit Bethesda, napanna tahshinnú8ash nah wutch petutteamukish
5.3 Nanan wusseepsinneau, monacheg n8chumwesitcheg, pogkennunmwog, kehkechwhutcheg, senoskesitcheg, askuhhumwog wogkouem8uk nippe,
5.4 Newutche Angel w8mussu utt8cheyeu8ut en nipsut, kah momóntunnum nippe: neit wuttinniin howan, mahche wogkouem8uk nippe, negonne tauohpit, neetskeheau uttôh aneadt.
5.5 Kah wosketomp na wutapin n8chumwésu mishwinchage nabo nishwosuk tahshe kodtumwae.
5.6 Jesus nauont seepsinwoh, kah wahteunk ne wussepe unninneon, wuttinuh, Woh keneetskehit
5.7 N8chumwesu wunnamp8hamaúoh, Nussontimom, wanneh howan, nippe wogkouém8uk, nuppónuk8k nipsut: qut paóôn, onkatuk touóhpeu negonne onk nen,
5.8 Jesus wuttinuh, Ompkish, tahshinush kutapìn, kah pomushaush.
5.9 Kah teanuk wosketomp netskeheau, kah tahshinum wutappin, kah pomushau, kah ne kesukok sabboth.
5.10 Newutche Jewsog wuttinóuh neh neetskeéhetcheh, Yeu saboth day, matta wunnegenninn8 kukkinnunnumunat kutappin.
5.11 Wunnamp8hamau nnah, Noh neetskehikque, noh nuttinuk tohshinush kutappin & pomushaush.
5.12 Neit wunnat8tomauuh, Howan noh anukquean tahshinush kutappìn, kah pomushaush?
5.13 Kah noh neetskéheont matta waushau8: newutche Jesus amaeu, wutch mataánukeg ne wutappinneau.
5.14 Ompetak Jesus wunnamheuh ut temple kah wuttinuh, Kusseh, keneetskéhet, ahque wonk matchesish, ishkont ohqunneunkquok kuppeyaónuk.
5.15 Wosketomp amaeu, kah unnau Jewsoh, Jesus noh neetskehit.
5.16 Kah newajeh Jewsog kodwoskeheahettit Jesusoh, kah kodnushouh, newutche yeush wutussenash saboth-dayeu.
5.17 Qut Jesus wunnamp8hamauoh, N8sh yeu uppaudanakausin, kah nutanakaus
5.18 Newajeh Jewsog nano kodtinneanahettit, matta webe newutche uppoqunnumun Saboth, qut wonk n8wau God 8shoh, tatuppéyeont wuhhogkuh Godut.
5.19 Neit Jesus namp8ham, kah wuttinuh, Wunnamuhkut, wunnamuhkut kuttinnonnumw8, Wunnaumoniin matta woh teag chippe ussu, qut uttóh nag wut8shin wutussen, newutche uttôh ásit ne wonk wutussen Wunnaumoniin.
5.20 Newutche Wut8shin womonau wunnaumoniinnneuh, kah kuhk8tomauau wame teanteagquassinish nish nagum asécheh: kah pish ukkuhk8tomauoh môgagish usseongash onk yeush, onk woh kummonchanatámw8,
5.21 Newutche neane Wut8shimau tahshinont nupwoh, kah ukketéahoh, netatupe wunnaumoouiin keteaheon howaneh anantogeh.
5.22 Newutche Wut8shimau matta howaneh wussumauou: qut aninnumauau wame wussittum8ongash Wunnaumóniinneuh.
5.23 Onk woh wame missinninnúog quttianumáog Wunnaumóniinneuh neane quttianumáhettit Wut8shinneuh. Noh mat quttianumunk Wunnaumóniinneuh, matta quttianumauou Wut8shinneuh, noh neh an8nont
5.24 Wunnamuhkut, wunnamuhkut kuttinnonnumw8, Noh n8tog nuttinn8waonk, kah wunnamptauont nôh an8nukqueaneh, ahtau machemóhtag pomantamóonk, & matta petutteaou awakompanaeu wussittum8onganit: qut paumukom nupp8onk en pomantam8onganit.
5.25 Wunnamuhkut, wunnamuhkut kuttinnonnumw8, Hower peyaum8, kah yeuyeu ohtag, nupp8og n8tamwéhettit 8wadtauatonkqussuonk Wunnaumonuh God, kah nag n8togig pomantamwog.
5.26 Newutche neane Wut8shimau appehtunkqut pomantamóonk, netatupe aninnummauau Wunnaumónuh wutapehtunkqunat pomantamóonk.
5.27 Kah aninnumauau menuhkesuonk ussénat wussittumóonk, newutche noh wosketomp Wunnaumonuh.
5.28 Ahque yeu monchanatam8k, newutche hower peyaum8, n8tauwahettit wadtauatongqussuog, wame neg wenóhkeet apitcheg.
5.29 Kah nag pish sohhamwog, neg waneussécheg en omohkenat en pomantam8onganit: kah neg matchesitcheg omohkenat en auwohkompanaonganit.
5.30 Matta woh nutchippeneú teag: neane n8tam, nuttinne wussittumun: kah n8sittumóonk sampoi, newutche matta nunnatinneaham8 nehenwonche nuttenantamóonk, qut wuttenantam8onk N8sh noh an8nukqueh.
5.31 Waúwáónog nuhhog n8wauwaonk matta wunnamuhkuten8.
5.32 Noh onkatuk wauwaónukqueh, kah n8wahteoh, ne wauwaonk wauwaónukqueh wunnamuhkuteyeu8.
5.33 Kutann8nómw8 John, kah wauwau wanumuhkuteyeu8k.
5.34 Qut matta nutattumunum8h 8wauwáonk wosketomp, qut yeush an8wáunish, woh k8ch wadchanitteaneau.
5.35 Noh chikkohsumwae kah sohsumwae wequai, kah k8weekontamunneau ogguhsu, weekontamunat ut wequaiyeumut.
5.36 Qut neen numm8chekohtóh wauwaonk, onk 8wauwaonk John: newutche anakausuonkash Wut8shimau aninnumaiitcheh pakodjteauunat, nish anakausuongash aseánish n8wauwáúnukqunash, Wut8shimau nutann8nuk.
5.37 Kah Wut8shimau nehenwonche nagum an8nukqueh n8wauónuk, matta ken8tamomw8 nishnoh utt8che 8wadtauatonkqussuonk, asuh mattá kenaumomw8 wuttinnissuonk.
5.38 Kah matta kutahtáómw8 wuttinn8wáonk kutappehtunkqunnáoont newutche án8noncheh, matta k8namptáuau.
5.39 Natinnekóntam8k wussukwhonganash newutche ne ut kuttenantamw8 kutahtomw8 micheme pomantamôonk, kah neg wauwaáusitcheg.
5.40 Kah matta kuppeyaáus8mw8, onk woh kutahtómw8 {micheme} pomantamóonk.
5.41 Mattá nutattumunumóh quttianumóonk wutch wosketompáut.
5.42 Qut k8wáhenumw8, mattá kutappéhtunk8mw8 k8womonaongan8 God.
5.43 Nuppeyam ut 8wesuonganit N8sh, qut mattá kutattumuneumw8, onkatuk peyont ut nehenwonche 8wesuonganit, noh woh kutatumunau
5.44 Uttoh woh kuttin wunnamptamuneau, attummunumáhettéog quttiánittuonk? qut matta natinnehamóog quttiánittuonk ne webe wam8uk Godut.
5.45 Ahque unnanatam8k, kutushpunaumunumw8 ut ánaquabit Wut8shiman: noh pasuk aspunómukqueog, noh Moses, noh pabuhtanumog.
5.46 Newutche wunnamptauógus Moses, woh k8namptiimw8: newutche n8sukkúhhuk.
5.47 Qut mattá wunnamptam8óg 8sukkuhwhongash uttoh woh kuttin wunnamptamunneau nukkutt8wongash.
6.1 Mahche yeush nnag, Jesus qushkodteau Galilee kehtoh, ne Tiberias kehtoh.
6.2 Kah muttaanukeg wutasukauouh, newutche naumwog monchanátam8ongash nish asitcheh naut mahchinnanutcheh.
6.3 Kah Jesus kuhkuhqueu wadchuut, kah nawuttit weetapemon ukkodnetuhtaenumoh
6.4 Kah paumuhkôadtuonk Jewse mishadtup8onk paswohteau.
6.5 Jesus aspunuk wuskesukquash, kah nauau m8chequshaóh peyaónukquoh, unnau Phillipoh, Uttoh woh k8tattaónan petukqunneg onk woh yeug meetsuog.
6.6 Qut yeu 8che n8won ukqutcheáonk, newutche nagum 8wahteauun tôh woh asit.
6.7 Philip wunnamp8hamauoh, Neesit pasuk8omskot ahhunoatik petukqunneg, matta wamuttinno wutche nnag, onk woh nishnoh pasuk ogguhse nemunnum.
6.8 Pasuk8 ukkodnetuhtaenumoh, Andrew weematoh Simon Peter, wuttinuh,
6.9 Yeu wusken wutappin, napanna tahshahtou barlie petukqunnegash, kah neesuog namohsemésog: qut toh hen yeush nnag wutche monacheg?
6.10 Kah Jesus n8wau, Nummátappéhúk wosketompaog, kah mishashkehtuai ne ohke neit wosketompaog nummatappúog, ogkemonaóont papaume napanna tahshit muttannonganogkussuog.
6.11 Kah Jesus neemunum petukqunnegash, onk mahche tabuttantuk, wutchadchapenúmmaon ukkodnetuhtaenumoh, kah kodnetuhtaénuog nah nummatapinitcheh, ne wonk yane namóhsemésog, ne an8hque kodtantamwéhettit.
6.12 Kah wamep8hettit, unnau ukkodnetuhtaénúmoh, Môenum8k sequeteonganash nish ashquehteámukish, onk woh matteag wannéhteaóuun.
6.13 Yeuwutche mohmóunumúneau kah numwameechumehteáog nabo neesinash man8tash, wutche ussquéhteungash napanna tahshinash barlie petukqunegash, nish anuushunkish wutche nag meechukeg.
6.14 Neit yeug wosketompaog, naumohettit monchanátam8onk ne asit Jesus, n8waog, Wunnamuhkut yeuoh nôh quoshodtumwáenin woh paont yeu muttaohket.
6.15 Newutch Jesus wahteunk nag woh peyaog, & chekée neemunóuh, ukkéhtass8tamuhkonaóont, monchu wonk wadchuut nusseu.
6.16 Wánonk88k ukkodnetuhtaénúmoh w8mussuog en kehtahhannet.
6.17 Kah p8suog kuht8nogqut, kah qushkodteahhamwog kehtoh en nogqueu Capernaum: kah neit pohkenai, kah Jesus asq uppeyaónuh.
6.18 Kah kehtoh mogkóntuk8, newutche mishehtahshin.
6.19 Neit padhamohettit, neesneechag nabo napanna, asuh nishwinchag forlongs, nauaog Jesusoh pomushau kehtahhannit, kah pas8sukkom kuht8nog, kah wabesuog.
6.20 Qut wuttinuh, Neen, ahque wabesek.
6.21 Neìt 8weekontamwe attumununóuh en kuht8nogqut, kah teanuk kuht8nog kobpohsheau uttoh áshunk.
6.22 Na nompunk, missinninnuog neepauutcheg ogkomut kehtahhannit, matta naumoog onkatuk mush8n, qut ne webe wunnetuhtaenúmoh posinit, kah Jesus matta weechauoou ukkodnetuhtaénumoh ut umish8nut, qut ukkodnetuhtaénumoh nusse moncheog.
6.23 Qut onkatogish mush8nash wutjishaash Tiberias, kishke neadt meechhetteup petukqunneg mahche LORD tabuttantuk.
6.24 Newutche missinninnúog naumohettit Jesus matta ne wutappein, asuh mat wunnetuhtaénumoh, nag wonk kuht8nogwohhamwog, kah peyaog Capernaum, natinneawhauog Jesus.
6.25 Kah námeheahettit ogkomae kehtahhannet, wuttinóuh, Rabbi, aquompak yeu kuppeyonas?
6.26 Jesus wunnamp8hamauoh wuttinuh, Wunnamuhkut, wunnamuhkut kuttinnonnumw8, Kenatinneahimw8, matta newutche kenaumw8 monchanatam8ongash, qut newutche kummechumwop petukqunnegash kah k8wamepumwop.
6.27 Ahque anakausuweehtam8k mahtsháe meetsuonk, qut ne meech machemohtag micheme pomantam8onganit ne wosketomp wunnaumonuh ánumungqueog, newutche Wut8shimau God kahkinneasukauwomp.
6.28 Neit wuttinóuh, Toh woh nutussénan, onk woh nutussémun wutanakausuongash God?
6.29 Jesus wunnamp8hamauoh, kah wuttinuh, Yeu wutanakausuonk God woh k8namptauau neh an8noncheh.
6.30 Newajeh unnáhettit, Neit teagua kuhkinneasuonk kenáhtitteam, onk woh naumunnan, kah woh k8namptauunnumun? toh kutussen?
6.31 N8shunnónog meechupanneg manna ut touohkomuk, neane wussukwhosu, Wuttinnumauh petukqunneg wutch kesukqut mechinat.
6.32 Neit Jesus wuttinuh, Wunnamuhkut, wunnamuhkut kuttinnonnumw8, Moses ne petukqunneg matta kuttinnumunk8unneau wutch kesukqut, qut N8sh kuttinnumunkou wunnamuhkut petukqunneg wutch kesukqut
6.33 Newutche uppetukqunneg God, noh n8ket wutch kesukqut, kah mag8 pomantamóonk ut muttaohket.
6.34 Neit wuttinóuh, Nussontimom, micheme aninnumaiinnean yeu petukqunneg.
6.35 Kah Jesus wuttinuh, Nen pomantamóe petukqunneg, noh payaôsit matta pish kákodtupp8, kah noh wanamptiit matta kákóhkutt8n8.
6.36 Qut kuttinnumwop, kenaau wonk kenáimw8, kah matta k8namptiyeumw8.
6.37 Wame neh anumiitcheh N8sh, pish nuppeyáonukquog, kah noh peyaaúsit, matta nuppogkenóh.
6.38 Newutch n8ch n8kem kesukqut, ussenat matta nehenwonche nuttenantam8onk, qut wuttenantam8onk noh an8sit,
6.39 Kah yeu wuttenantam8onk Wut8shimau noh an8nukqueh, ne wame anumaiitcheh, matta pasuk n8wanheoh, qut woh wonk nutomohkinóog majish ne kesukok.
6.40 Kah yeu wuttenanatam8onk noh an8nukque, nishnoh pasuk nauont Wunnaumoniinneuh, kah wunnamptauont, woh ahtóou micheme pomantamóonk, kah pish wonk nutomohkin majish ne kesukok.
6.41 Neit Jewsog umm8hm8squenóuh, newutch n8wop, Nen petukqunneg waj n8kem8uk kesukqut.
6.42 Kah n8waog, Sun yeuoh matta Jesus wunnaumonuh Joseph, 8shoh kah ohkasoh n8waheéonónog? uttoh waj n8wadt, n8kem wutch kesukqut?
6.43 Newutche Jesus namp8huk, kah wuttinuh, ahque m8hm8sk8agk kenugke kenaau
6.44 Matta howan woh nuppeyáonuk8h, qut neit Wut8shimau, noh an8nukqueh paudtontónchimont, kah pish wonk nutómo[h]kin majish ne kesukok.
6.45 Wussukwhósu ut quoshodtumwaénuut, kah God pish ukkuhk8tomauoh wame newutche nishnoh pasuk noh n8tog, & nahtúhtonk wutch Wut8shinneuh nuppeyaónuk
6.46 Matta howan wunnauoh Wut8shinneuh, qut webe noh wajehayeuut Godut, noh nauau Wut8shinneuh,
6.47 Wunnamuhkut, wunnamuhkut kuttinnonnumw8 noh wanamptiit óhtau micheme pomantamóonk.
6.48 Nen pomantamóe petukqunneg.
6.49 K8shuóog meech8panneg Manna ut touohkomuk kah nag nupp8k.
6.50 Yeu petukqunneg, waj n8kem8uh kesukqut: onk wosketomp woh meetsu, kah woh matta nupp8.
6.51 Neen pomantamwáe petukqunneg, waj n8kem8uk kesukqut: howan meechuk yeu petukqunneg, pish micheme pomantam; kah petukqunneg ne woh magou, n8weyaus, ne woh magou wutch upomantamóonk muttaok
6.52 Newuch Jewsog ken8nittúog, n8waog Uttoh woh yeuoh kìttin aninnumunkqunan 8weyaus meechinan
6.53 Neit Jesus wuttinuh, Wunnamuhkut, wunnamuhkut kuttinnonnumw8, Matta meechúóg 8weyaus, wunnaumonuh wosketomp, kah wuttattamóog 8sqheonk, wanne pômantamóonk kutappehtunk8m8.
6.54 Noh meechik n8weyaus, kah wattattog n8sqheonk, ahtou micheme pomantamóonk & pish nutomohkin majish ne kesukok,
6.55 Newutche n8weyaus wunnamuhkut meetsuonk, kah n8squeonk wunnamukkut wuttattamóonk.
6.56 Noh meechik n8weyaus, kah wadtattog n8sqheonk, nutappéhtunk, kah nutappéhtau.
6.57 Neánann8nit pomantamwáe Wut8shimau: kah nunnashpe pomantam Wut8shimau, nétatuppe noh m8hhukque, pish nunnashpeu pomantamómuk.
6.58 Yeu petukqunnunk n8kem8uk wutch kesukqut: matta neane k8shuóg meechhetteup manna, kah nag nupp8k, noh yeu meechik petukqunneg pish mìcheme pomantam
6.59 Yeush wussinneash ut móyeakomukqut kohk8tómuhteadt ut Capernaum.
6.60 Newutche m8náoh ukkodnetuhtaénumoh, yeu n8támohettit, n8waog, Yeu siógkeyeuonk, howan woh wunn8támun?
6.61 Jesus wahteunk ut wuhhogkat, ukkodnetuhtaénúmoh m8hm8squeuttamunneau, nah wuttinuh, Yeu k8taméhukqunneau?
6.62 Tohwoh naumôg wunnaumonuh wosketomp, kuhkuhqueu en noh ápeup negonáeu
6.63 Noh Nashauanit pomantamwáhtunk, weyaus matta tohhen wunnenehhuwómunoh, kutt8wongash nish ánunôgish, nish nashauanittu8ôm8ash, kah pomantam8m8ash.
6.64 Qut nawhutche kenaau matta k8namptam8mw8 newutche Jesus waheau waj kutchishik, matta wanamptamunegeh, kah howáne pish wánass8mukqut.
6.65 Kah n8wau, Newajeh enunnóg, matta howan woh nuppeyog8h, qut aninumaúut wutch N8shit.
6.66 Neit n8che monaoh ukkodnetuhtáénumoh qushkeoh, kah matta wonk ma 8weechóg8oh.
6.67 Neit Jesus unnau nabo neesuunutcheh, Kenaau wonk kukqushkemw8?
6.68 Neit Simon Peter wunnamp8hamau, Nussontimomun howan woh paáónogut? ken kutahtoh micheme pomantamwae kutt8wongash.
6.69 Kah n8namptamun, kah nuppahteanuttamunan, ken noh Christ, wunnaumonuh pomantamwáe God.
6.70 Jesus wunnamp8hamauoh, Sunnummatta neen kuppepénauwunn8m8us nabo neeswe, kah kenaau pasuk mattannit
6.71 Wussin papaume Judasoh Iskariotoh, wunnaumonuh Simon: newutche noh woh wánass8mont, noh weetshau nabo nees8wutcheg.
7.1 Yeush mahche nnag, Jesus pomushau Galile newutche matta woh pomushauou ut Jury, newutche Jewsog ukkodnushóuh.
7.2 Kah Jewsog wunnepeékomukquéhtué, mishadtupp8onk paswôhteau.
7.3 Newutche weematuh unnukqut, Amaish yeu wutcheu áush Judea, onk woh kukkodnetuhtaénumog naumwog kutanakausuongash nish áseanish.
7.4 Newutche wanne howan ukkéme ussu kodtantog pohquae wahheauunat: yeush ussean, nahteteash kuhhog ut muttaohket.
7.5 Newutche weematoh matta wunnamptunk8.
7.6 Neit Jesus wuttinuh, Nutaquompiyeum asquam peyaumun8h. qut kenaau kutaquompiyeum8, nagwutteae woshwohteau.
7.7 Muttaok matta woh kutjishanumukkou qut neen nutjishanumukqun, newutche n8waúwaóntamun wutanakausuongash matchitásh.
7.8 Kuhkuhquegk yeu en mishadtuppuonganit, asquam nukkuhkukk8 yeu en mishadtupp8onganit: newutche nutaquompiyeum asquam pakodche peyaumun8h
7.9 Yeush kutt8wongash ánont, ash ôappu Galile.
7.10 Qut wematoh kóhkukquénit, neit nagum wonk kuhkúhqueu en mishadtupp8onganit, matta pohquaeu, qut neáne kemeu.
7.11 Neit Jewsog wunnatinneáhwhôuh, ut mishadtuppuonganit, & n8wáog, uttiyeuwoh
7.12 Kah m8cheke m8m8squeyeuonk, kenugke missinninnútu papaume nagum newutche nawhutche n8waog, Noh wunnetou, onkatogig n8wáog, Matta, qut ass8kekomau missinninnuh.
7.13 Qut wanne howan, pohquáeu ayeuuhkonau newutche wabesuônáonk Jéwsog.
7.14 Neit nanashaue mishadtupp8onk, Jesus kuhkúhqueu en Templeut, kah kuhk8tomwéhteau.
7.15 Kah Jewsog monchanatamwog n8wáog, Uttoh wuttin wahteaúun netúhtaúonk, matta kuhk8tomauóun.
7.16 Jesus wunnamp8hamaúoh, & n8wau, Nukkuhk8tomuhteaonk matta nuttaihe, qut noh án8sit.
7.17 Howan aseit wuttinánatam8onk, pish wáhteau kuhk8tomwehteáonk, uttoh en 8m88 Godut, asuh uttoh nuttin chipinin.
7.18 Noh chápenit unn8wáonk, natinneham nehenwonche sohsumóonk, qut noh natinneohhog wussohsumóonk neh an8noncheh noh wunnamuhkuteyeu8, kah wanne panneusseonk appehtunk8,
7.19 Sunnummatta Moses kittinnumunk8m8us naumatuonk, kah matta howan kenaau nanawéhteaou naumatuonk? tohwutch kodnushéóg?
7.20 Missinninnuog wunnamp8hamauóuh, Kutapéhtunk mattanit, howan kukkodnushuk?
7.21 Jesus namp8huk kah wuttinuh nahog, Pasuk nutussen usseonk, kah wame kummonchanatamumw8.
7.22 Newajeh Moses aninnumunkqueógkup quoshqusaúsuonk (matta newutche wutch 8m88 Moses, qut wutch wut8shinneunk) kah kenaau saboth-dayeu kukquoshqusômw8 wosketomp.
7.23 Wosketomp attumunuk quoshqusaúsuonk saboth-dayeu, Moses wuttinnaumatuonk matta woh pohqunnum8un, kummusquanammimw8, newutche wosketomp nuppapakodche keteaheaomp saboth-dayeu.
7.24 Ahque wussittum8k neanogqunneunkquok, qut sampwe wussittum8ongash wussittum8k.
7.25 Neit nawhutch apitcheg Jerusalem n8waog, Sunnummatta yeuoh nag kodnusháhetticheh?
7.26 Qut kusseh, uppiuhsukeh yin, kah matta toh wuttinóuh, nananuwaog sun pahke 8wahteauunneau yeuoh Christ?
7.27 Qut yeuoh k8wahéoun toh wádchiyeuut, qut peyont Christ matta howan 8wahteauôuun uttóh wag.
7.28 Neit Jesus mishont8wou ut Temple kohk8tomuhteadt, n8wau, K8waheúmw8 kah k8wahteóuunneau ne wadchieh, kah neen nummatta nutchippeneúh nuppeyaonk, qut noh an8sit wunnamuhkuteyeu8, noh matta wahheáog.
7.29 Qut neen n8wáeh, newutche noh n8mun, kah noh nutann8nuk.
7.30 Neit ukkod tohqunóuh, qut matta howan wutohqunoh, newutche wuthowerum asq peyaumun8h.
7.31 Kah m8naog missinninnúog 8namptauóuh, kah n8waog, Christ peyont, woh m8cheke usseu monchanatam8ongash onk yeush, yeuoh wosketomp ásecheh?
7.32 Pharisesog n8tamwog missinninnúog weogquttumwog neô[n]agish pápaume nagum, kah Pharisesog kah negonne sephausuénuog ann8náog aninnohsuénuh wuttohqunônáóont.
7.33 Neit Jesus wuttinuh náhog, Pasweése k8weetómunnumw8, neit nuttom noh ann8nukqueomp.
7.34 Pish kenatinneahimw8, kah matta pish kenamhúmw8, kah uttoh ápeh mrtta woh keppeyáoneau.
7.35 Neit Jewsog hettúog, Tonnoh woh au, woh mo kenamheoun? woh au nnah nanwayinitcheh kenugke Greeksog? kah woh kuhk8tomauau Gentilsoh?
7.36 Toh yeu unn8waonganú8, an8wadt, Pish kenatinneahimw8 kah matta pish kenamhúmw8? kah uttoh ápeh matta woh kuppeyaóneau?
7.37 Majish kah ne móhsag mishadtupóe kesukodtut, Jesus neepau kah mishont8wau, kah n8wau, Howan kóhkutt8g peyaausitch, kah wuttattaj,
7.38 Noh wanamptiit, wussukwhonk ne an8wóm8uk, Wutch wunnógkussit pish wuttitchuwan pomantamôe sepupogquash.
7.39 Qut yeu wunnashpe yin nashauanitto, nag yeuh wanamptauoncheg pish wutattumunóuh, newutche asq nashauanittúunn8h, newutche Jesus asquam sohsumwáheau.
7.40 Newutche m8naog missinninnúog n8tamwehettit yeu n8waonk, n8waog, Wunnamuhkut yeuoh noh quoshodtumwaen.
7.41 Onkatogig n8waog, Yeuoh noh Christ, qut nawhutche n8waog, Sun woh Christ 8m Galile?
7.42 Sunnummatta unn8wómounnóus wussukwhonk, Christ w8m wunneechánit David, kah wutch 8tanat Bethlem, uttoh David ayeup?
7.43 Neit chachaúbewaonganu8 ut missinninnútu, newutche nagum.
7.44 Kah nawhutche ukkodtohqunóuh, qut matta howan ummussunuh.
7.45 Neit peyaog aninnohsuenuog, negonne sephausuenuut kah Pharisesut, kah wuttinóuh, Tohwutch mat pás8wôôg.
7.46 Aninnohsuenúog wunnamp8hamauóuh, Matta howan wussaein yeuoh neáhenn8wadt.
7.47 Neit Pharìsesog wunnamp8hamauóuh, Kenaau wonk kutas8kekomuttteamw8?
7.48 Sun nanánuwaog asuh Pharisesog howan 8namptauóuh?
7.49 Qut yeug missinninnùog, matta wahteauógig naumatuonk, mattanumitcheg.
7.50 Nicodemus nah wuttinuh, (noh páóónont Jesusoh nukonáeu, neh weetain pasuk)
7.51 Nuttinnaumatuonganun sun woh howane wussumau asq nan8tauongkup, asuh wahteunk toh ásénit?
7.52 Nah wunnamp8hamauôuh, kah wuttinóuh, Ken wonk Ukgalilean? Natinneahteash kah kuhkinneash, newutche wutch Galile wanne wuttit waápein quoshodtumwaen.
7.53 Kah nishnoh wosketomp au nehenwonche weekit.
8.1 Jesus au wadchuut Olives.
8.2 Kah nompoáeu wonk peyau ut temple, kah wame missinninnúog uppeyauónóuh, kah nummatappu: kah ukkuhk8tomauuh.
8.3 Kah Scribsog kah Pharisesog uppaudtauouh mittamwossissoh wunnamheouh manusquoôsuoh, kah nôe ponáhettit,
8.4 Wuttinóuh, Nussontimom, yeuoh mittamwossis nameheau manusquáusu, ne asit.
8.5 Kah Moses ut naumatuonganit, nuttukqunnónup, yeug qussukquannehtahwhonach, qut ken toh kussim?
8.6 Yeu 8che unneau ukqutchheaonganou, woh wuttitaspunnanónaout, Qut Jesus nawôsikômpau, kah wuttinwhunitch wussukham88 ohke, onatuh mo n8tauonk.
8.7 Kah nagwutteaadt8tomauáhettit, ompanáeu, kah wuttinuh, Noh matta wómatcheseonganeg kenugke kenaau, noh negonne qussukquanehtahwhonch.
8.8 Kah wonk nawôsikompau, kah wussukhom ohke.
8.9 Kah neg n8togig, nehenwonche wahteauhettit matcheseongan8 ut wuttahuwout, nanáse sohhamwog wutche kehchéiìt, noh pajeh noh maumachish, kah Jesus nusse nukkonau, kah mìttamwossis nôeu neepau.
8.10 Jesus ompanáit, kah webe nauont mittamwossissoh, wuttinuh, Mittamwossis uttiyeug kodaspunuhteácheg? matta howan k8sumuk8k?
8.11 N8wau, Matta howan Nussontimom, Kah Jesus wuttinuh, Onk matta neen k8sumun8h: Monchish, kah wonk matchesehkon.
8.12 Neit Jesus wonk ukken8nuh nahog n8wau, Neen 8wequai8m muttaok, noh asukiit, noh matta pish pomushauou pohkenaiyeúut, qut pish ohtóou 8wequai8m pomantamóonk.
8.13 Newajeh Pharisesog unnáhettit, K8wauwôon kuhhog, k8wauwaonk matta sampwáun8h.
8.14 Jesus wunnamp8hamauoh, wuttinuh, Toh konogque n8waúwaónon nuhhog, qut n8wauwáonk sampoi, newutche n8wahteoh uttóh wómomp, kah uttôh ayôi: qut matta kenaau k8waóunnau uttôh womuhp, kah uttôh ayói.
8.15 Kittinne wussittam8mw8 neaunag weyaus, matta howan n8sumóh.
8.16 Kah ohnch wussittumon, n8sittum8onk sampoi: newutche neen matta nunnussiyeu, qut neen kah Wut8shimau noh an8nukqueh.
8.17 Wonk wussukwhosu kuttinnaumatuongannuóut, 8wawaongan8 neesuog sampoi.
8.18 Nen nuppasuk8h wáui nuhhog, & Wut8shimau noh an8nukqueh, n8wáuwaónuk.
8.19 Neit nag wuttinóuh, Uttoh wutapen K8sh? Jesus namp8huk, Matta k8wahumw8 kah matta N8sh: wahhéog, kah wonk woh k8wahheaumw8 N8sh.
8.20 Yeush kutt8wongásh wussineash Jesus, nompak8anekomukqut, kohk8tomwehteadt ut Temple, kah matta howan wutohqunóh, newutche wut-howerum asq peyaumun8h.
8.21 Neit wonk Jesus wuttinuh, Nummonchem, kah pish kenatinneahimw8, kah pish kenupmw8 ut kummatcheseongan8out: uttôh ayôi matta woh kuppéyôunneau.
8.22 Neit Jewsog n8waog, Sun nushau wuhhogkuh? newutche n8wau, Uttôh aiyi matta woh kúppeyôunneau.
8.23 Kah nah wuttìnuh, Kenaau k8chaiimw8 wutch agwu, neen n8chai wohkumaieu: kenaau yeu wutch muttaohket, matta neen yeu wutch muttaohket.
8.24 Newajeh unnunnóg, Pish kenupmw8 ut kummatcheseongan8óut: newutche matta wunnamptam8og noh neen, pish kenupmw8 ut kummatcheseongan8óut.
8.25 Neit wuttinóuh, Howan ken? & Jesus wuttinuh, Nnoh nan án8waomp weske kitchissik.
8.26 Neen monatash woh án8wáonish, kah woh k8sumun8unkan8óash: qut noh an8nukqueh, wunnamuhkuteyeu8, kah nuttinnonash muttaok yeush ántamónogish.
8.27 Matta 8wohtauóuh, noh weadtimont Wut8shineuh.
8.28 Neit Jesus wuttinuh, Tahshinóg Wunnaumonuh wosketomp, neit pish k8wahteaúmw8 neen nnoh, kah matta teag nutchippinneuh, qut neane kuhk8tumaiit N8sh, nish nussinneash.
8.29 Kah noh án8nukqueh n8wetomuk, Wut8shimau matta nukonuk8h, newutche nagwutteae yeush nutussenash wasukkitteahúkqutcheh.
8.30 Yeush án8wadt kutt8wongash m8naog 8namptauóuh,
8.31 Neit Jesus unnau yeuh Jewsoh wanamptunkqutcheh, Nagwutteánumóg nuttinn8wáonk, neit woh kenaau néhtuhtaénúmog wunnamuhkut.
8.32 Kah pish k8wahheómw8 wunnomwaéyeuonk, kah wunnomwáeyeuonk pish kutchippiyeuwahukqunneau.
8.33 Nag wunnamp8hamauóuh, Neenawun Abraham wunneechanoh, kah matta howan nummamissunóhkonuk8mun: tohwutch n8wáan, Kutchippiyeuumw8?
8.34 Jesus wunnamp8hamauoh, Wunnamuhkut, wunnamuhkut kuttinnonnumw8, Howan matchésit, neh wuttinnúmoh matcheseonk.
8.35 Kah wuttinnùmun matta michemappu weetuómut, qut wuñaumoónain michemappu
8.36 Newutche wunnaumonain chippéáhukqueóg, neit wunnamuhkut kutchippemw8.
8.37 N8wahteauun kenaau Abraham wunnechanoh, qut kukkod nushimw8 newutche nuttinn8waonk matta kutáppehtunk8uneau
8.38 Nussin ne naum weeche N8sh, & kenaau kutusséineau ne naumóg weche k8sh8wóog.
8.39 Wunnamp8hamauóuh, & wuttinóuh, Abraham n8shin, Jesus wuttinuh, Kenáau Abraham wunnechánit, woh kutussémw8 wutusseongash Abraham,
8.40 Qut yeuyeu kukkodnushimw8, wosketomp ánukqueóg wunnomwayeuonk, nish n8tamánish wutch Godut, yeu matta wutusséinah Abraham.
8.41 Kutussémw8 wutusseongash k8sh8wóog. Neit wuttinóuh matta nanweetúmun, pasuk n8shun, webe God.
8.42 Jesus wuttinuh, God wut8sheóg, woh k8womausumw8, newutche nutonsem, kah n8m Godut, kah matta nutchippeneuh nuppeyáonk, qut nutann8nuk.
8.43 Tohwutch mat wohtamóog nuttinn8wáonk? newutche matta kuttápenam8mw8 n8tamun wuttinn8wáonk.
8.44 Kenaau k8chetimw8 mattannitt8ut, & ummatánatam8ongash k8sh8 kutáhchuwu ussenáoash: noh nushéhteaénú8 wutch weske kutchìssik, káh matta nagwutteápu wunnomwayeuonganit newutche matta wunnomwayeuonk appetunkou Unn8wadt, pann8wáonk, n8wau ne wuttaihe: newutche yeuoh pann8waénin, kah wut8shin
8.45 Kah newutche kittinnúmw8 wunnomwáyeuonk newaj matta k8namptiyeumw8
8.46 Howan kenaau pôhquttuk nummatcheséonk? Kah wunnomwáeeyán, tohwutch mo wunnamptiéog.
8.47 Noh wâdtaumásit Godut, noh n8tam wuttinn8waongash G<OD>, newajeh matta kuhkeihtamóg nish, newutche mat k8tómasumw8 Godut.
8.48 Neit Jewsog wunnamp8hamauóuh, kah wuttinóuh, Suñummatta n8nomwómun ken Wussamaritane, kah kutappéhtunk mattanit?
8.49 Jesus wunnamp8hamauoh, Matta nutappetunkou mattanit, qut nukquehtiánum N8sh, kah kenaau kummishanánumumw8.
8.50 Kah matta nunnatinneahamm8 nehenwonche nussohsumóonk, na pasuk noh natinneáhog kah wásittuk.
8.51 Wunnamuhkut, wuñamuhkut kuttinnonnumw8 wosketomp nanaehteunk nuttinn8waongash, matta pish naum8 nupp8onk,
8.52 Neit Jewsoh wuttìnóuh, Yeuyeu n8wahteómun kutappéhtunk mattanit, Abrahám nupp8i, kah quoshodtumwaénuog, kah ken kussim, Wosketomp nanawehteunk nuttinn8waongash matta pish qutchéhtam8 nupp8onk.
8.53 Ken sun kutánue missugken onk n8shun Abraham, nnont napuki? & quoshodtumwaénuog nápukog, howan tatuppéheadt kuhhog?
8.54 Jesus namp8huk Quttiánumog nuhhog, nukquttiánatam8onk mattôhhentuppano: noh N8sh quohtiánumit, noh an8wáog noh Kummanitt8mun.
8.55 Qut matta k8wáheau, qut neen n8wáeh & n8waon matta n8waheoh, neit woh nuppann8waénuh, neane kenaau: qut neen n8waeh, nánawéhteoh wuttinn8waongash.
8.56 K8sh8 Abraham weekontamup naumun nukkesukodtum, kah wunnaumunap, kah weekontamup.
8.57 Neit Jewsog wuttinóuh, Asquam napanna tahshìnchage kukkodtumwohkom8h, kah kenauómus Abraham?
8.58 Jesus wuttinuh, Wunnamuhkut, wunnamuhkut kuttinnonnumw8, Negonne onk Abrahamwi nutapip
8.59 Neit neemunnumwog qussukquanash wuttogkomônaóut: qut Jesus puttogqueu, kah sohham wutch temple, nnah uppannupwushónat, kah paumushau,
9.1 Kah Jesus paumwushadt, nauau wosketompuh, pogkenumwoh wutch wun[neek]ineat.
9.2 Kah ukkodnetuhtaénumoh nat8tumunk n8waoh, Nussontimom, howan matcheseit, yeuoh, asuh 8chetuonguh, wajeh pogkenumwae neekit?
9.3 Jesus wunnamp8hamauoh, Matta yeuoh wosketomp matchesu, asuh 8chetuonguh: qut wutche wutanakausuongash God, woh wahhukqutash yeu ut.
9.4 M8che nutussem wutanakausuongash noh an8nukqueh, ash kesukok, nuhkon peyaum8, neit woh mo howan anakausu:
9.5 Nisohkohtei yeu muttaohket, neen n8wequaiyeu ut muttaohket.
9.6 Yeu an8wadt, suhquoantam ohke, kah wutahtwogkinnumun, kah ôômunum pogkenum wuskesukqut ne tahtwogkinuk.
9.7 Kah wuttinuh, Monchish kutchissumwush Siloame nuppissepagwut, (ne nauwuttamun, An8tamunat.) Newajeh na ont, kah kutchissumau, kah naumwáe peyau.
9.8 Newutche weetatteamunguh, kah neg negonáe náuuhpanneg, noh mo pogkenum, n8waog, Sun matta yeuoh ápeup weenshop?
9.9 Nawhutche n8waog, yeuoh. onkatogig yeuwog, Wuttinnauoh: qut nagum n8wau, Noh neen.
9.10 Newájeh unnáhettit, Tóhhunne wôshwém8 kuskesukquash?
9.11 Namp8ham kah n8wau, Wosketomp noh ahhenit Jesus, tahtwogkinnat man8nskoh, kah susséqunnum nuskesukquash, kah nuttinnuk, Aush Siloamut nuppissepagwut, & kutchessumush, & nummonchem, & nukkutchessum kah nutattumunum náum8onk.
9.12 Neit nag wuttinnóuh, Uttoh yeuoh? n8wau, Tatta.
9.13 Uppas8óuh Pharisesut, noh papogkinukup.
9.14 Kah saboth dayeu, tahtwogkinop man8nskoh, wôhshwunnumauópuh wuskesukquash.
9.15 Neit wonk Pharisesog wunnat8tomauóuh, Toh kìttinne attumunnumus naum8onk: wuttinuh, Ponop man8nskoh nuskesukqut, kah nukkutsumup kah nunnaum.
9.16 Newajeh n8wahettit Pharisesog, yeuoh wosketomp matta wuttaumasu Godut, newutche matta nanawehteaou saboth-day, onkatogig n8waog, Uttoh woh matcheseaen wuttin yeush ussen monchanatam8ongash? kah nag chadchabe n8waog.
9.17 Wonk unnáog pogkenumwaenúh, Ken toh kuttun, wutche wohshwunumun kuskesukquash? n8wau, Noh quoshodtumwaen.
9.18 Qut Jewsog matta wunnamptam8og papaume nagum, noh uppogkenumunas onk attumunum naum8onk, onk naén 8wéhkomônaóont 8chetuonguh noh attumunuk naum8onk.
9.19 Kah wunnat8tomauóuh n8waog, Yeuoh kenaumon, noh an8wáog pogkenumwae neetu? tohwutch yeuyeu naum?
9.20 8chétuonguh wunnamp8hamauôuh nahog, kah n8waog, N8wahteomun yeuoh nunnaumoniin; kah mo pogkenumwae neetu.
9.21 Qut uttoh waj yeuyeu nag, mat n8wahteaóuunnan: asuh howan wôhshinuk wuskesukquash n8wahheón, noh tápukken, nat8tumók, woh keket8hkanshau wuhhogkuh
9.22 Yeush kutt8wongash wussinnin 8chetuongash newutche qushaog Jewsoh, Jewsog mahche wunn8waog, howan samp8adt, yeuoh Christ, pish pogkenau wutch synagog.
9.23 Newajeh n8wanit 8chetuonguh, Noh tapuken, nat8tumók.
9.24 Neit wonk wehkomáog pogkenumunutcheh, kah wuttinóuh, Tabuttantamau God, n8wahteómun yeuoh wosketomp matcheseaénin.
9.25 Namp8huk n8wau, Toh wuttin matcheseaénuin asuh matta, mat n8wahteaóuun, pasuk n8wahteoh, nuppogkennumup, qut yeuyeu nunnaum.
9.26 Neit wonk wuttinóuh, Toh kittinhukqus? tóh wuttin wôhshinnumun kuskesukquash?
9.27 Wunnámp8hamau nahog, Kummahche unnunnunnau, kah matta ken8tam8uneau, tohwutch wonk kodn8tamóg, kenaau wonk noh ukkodnetuhtaénumoh?
9.28 Neit ummatchenôuh, kah n8waog, Ken neh ukkodnetuhtauwaénumoh, qut neenawun Moses ukkodnetuhtaénumoh.
9.29 N8wahteáunnan God kôn8nont Mosesoh, qut yeuoh mat n8wahteauouunan toh wodtomasit.
9.30 Wosketomp wunnamp8hamauoh; wuttinuh, Tohwutch? ne monchanatamweyeu8 ne mat k8wahteaouunneau toh wadtomasit, onk ohnch wôhshinnum nuskesukquash?
9.31 Yeuyeu n8wahteómun, God matta n8tauóou matcheet8oh: qut howan waussumont Goduh, kah usséit wuttinánatam8onk, neh wunn8tauoh.
9.32 Náteoh weske kutchissik muttaok asquam n8tam8un, howan 8woshwunnumun wuskesukquash neh pogkenumwae neekinitche.
9.33 Yeuoh wosketomp matta wutaumáseik Godut, matta woh toh ussu.
9.34 Nag wunnamp8hamauóuh, kah wuttinóuh, Ken kuppannuppenéet ut matcheseonganit, kah kukkuhk8tomaiimun? Kah uppogkenóuh.
9.35 Jesus n8tam nah uppogkenóneau, kah námheont, wuttinuh, K8namptau wunnaumonuh God?
9.36 Namp8ham kah n8wau, Howan noh Nussontimom, onk woh n8namptau?
9.37 Kah Jesus n8wau, Kummahche naw, kan nnoh kéket8hkongquean.
9.38 Kah n8wau, LORD, n8namptam, kah 8wówussumuh.
9.39 Kah Jesus n8wau, Wutche wussittumóonk wajeh yeu peyi muttaohket, neg matta naum8gig woh naumwog, kah neg nagig, woh pogkenumwaheóog.
9.40 Kah nawhutch Pharisesog neh weechógqutcheh, yeush wunn8tamunaóash kutt8wongash. kah wuttinóuh, Neenawun wonk nuppogkenumumun?
9.41 Jesus wuttinuh, Pogkenumógis, matta woh kutahtaomw8 matcheseonk: qut yeuyeu kussimw8, Nunnaumumun; newajeh kummatcheseongan8 appehtunkqueog.
10.1 Wunnamuhkut, wunnamuhkut kuttinnonnumw8, Noh matta petutteadt squontamut shepse-chippeneutunkanit, qut wôhtoh wuttóntauadt, yeuoh komm8towaénin kah mukk8kinnuwaénin.
10.2 Qut noh petutteadt wutch squoantamut, noh nanawunont shepsoh.
10.3 Noh nánawunuk squoant, 8wôshwutánumauúh, kah shepsog n8tamwog wodtauatonkqussuonk, kah wehkomau nehenwonche wutshepsumoh nashpu 8wesuonganuóut, kah wussohh8wunuh.
10.4 Kah sohhowunont nehenwonche wutshepsumoh, wunnegonuhkaúoh, kah shepsog wutasukauóuh; newutche wahteauog 8wadtáuatonkqussuonk.
10.5 Nag penuwóhteuh mat asuhkauó8wog, qut 8seémoteauóuh, newutch matta wohtam8og 8wadtauatonkqussuonk penuwohteaog.
10.6 Yeu agqueneunkquok Jesus nah wuttinnon, qut nag matta 8wohtauóuh, neanont nnah.
10.7 Neit Jesus wonk wuttinuh, Wunnamuhkut, wunnamuhkut kuttinnonnumw8, Neen 8squoantám8 shepsog.
10.8 Neg wame negonukiitcheg, nag komm8towaenuog, kah mukk8kinnuáenuog, qut shepsog matta wunn8tauouh.
10.9 Neen squoant, nashpe neen howan petutteadt, noh pish wadchanau, kah noh pish petutteau kah sohham, kah pish namehteau natupp8onk.
10.10 Komm8towaén matta peyauou, qut woh komm8to & nushéhteau, kah pagwohteau: Neen nuppeam, onk nag woh pomantamwog, kah woh náno m8chekohtineau.
10.11 Neen wunneetou nanánont shesoh, wanetuk nanawunont shepsoh mag8wanshau shepsoh ukketeaonk.
10.12 Qut noh onkquatauut, kah matta noh nanawunont shepsoh, noh matta wadshepsumek, nauont mukquoshimwoh paont nukkonnau shepsoh & wusseemo: & ummukqoshum tohquomau, kah wusséa8hkauoh shepsoh.
10.13 Noh onkquatauut wussemo, newutche noh onkquttauou, kah matta tohhentupánumaú8 shepsoh.
10.14 Neen wunneetou nanawunont shepsoh, n8waeh nutshepsumog, kah n8wáeh nuttaiheog.
10.15 Neane wáhit Wut8shimau, ne nuttìnne wáheon Wut8shimau, kah nummag nukketeaonk wutch shepsog.
10.16 Kah onkatogig shepsog n8taiheh, matta yeu 8chieneau chippinútunkane shepsut, neg wonk mos nuppas8óog, kah nag pish n8tamwog n8wadtauatongqussuonk, kah na pish pasukqunnú8 shepseh chippinnútunk, kah pasuk88 nanawunont shepsoh,
10.17 Newajeh womausit N8sh, newutche nupponumun nukketeaonk, onk woh wonk nunneemunumun,
10.18 Matta howan nutamaunumunk8un, qut neen nehenwonche nupponumun: nutahtoh menuhkesuonk nupponamunat, & nutahtóh menuhkesuonk wonk neemunumunat. Yeu an8team8onk nutattumunumun wutch N8shit.
10.19 Newaj wonk penowomáag ut Jewsut, wutche yeush n8waongash.
10.20 Kah monaog n8waog, Appéhtunk mattannitt8h, kah kogkéwau, tohwaj noh kukkéihtauog?
10.21 Onkatogig n8waog, Yeush kutt8wongash matta wutohtaóunash appehtunkqut mattannitt8h, mattannit sun woh wohshinum wuskesukquash pogkenum?
10.22 Kah mag8 en Godt mishadtupp8onganú8 ut Jerusalem, kah poponaeu
10.23 Kah Jesus pomushau ut temple, Solomon 8ch petutteaongane weetuómut.
10.24 Neit Jewsog ukquinnuppe peyaonóuh, kah wuttinóuh, Toh utt8che kutayimaiimun chananátam8onk? ken Christùaen, piuhsuke ussinnan.
10.25 Jesus wunnamp8hamauoh, Kuttinnunáop, kah matta k8namptam8w8, anakausuongash nish aseanish wutch 8wesuonk N8sh, nish n8wáónukqunash.
10.26 Qut matta k8namptam8w8, newutche matta kenaau nutshepsumog, neánunnógkup.
10.27 Nutshepsumog n8tamwog n8wattauatongqussuonk, kah nag n8waheóog, kah nutásukongquog.
10.28 Kah nuttinúmauóog micheme pomantamóonk, kah nag matta awakompanauóog, asuh pish howan ukkodtunuh wutch nunnutcheganit.
10.29 N8sh neh anumaiitcheh, noh ánue missugken onk wame, kah matta howan tapenum8 wussohwunnónat wutch wunnutcheganit N8sh.
10.30 Neen kah N8sh nuppasuk88mun.
10.31 Neit Jewsog wonk neemunnumwog qussukquanash ukqussukquantahwhónaont.
10.32 Jesus wunnamp8hamauoh, Monatash wunanakausuongash kenahtinnunnumw8 wutch N8shut, uttiyeu waj qussukquanehtahwhéog.
10.33 Jewsog wunnamp8hamauóuh n8waog Wutche wunanakausuonk matta kukqussukquantahwhunnúmun, qut wutche blasphemaonk, kah newutche ken wosketomp, kum-Man[i]tt8team kuhhog.
10.34 Jesus wunnamp8hamauoh, Sunnummatta wussukwhósin8h ut kittinnaumatuonganóut, nussip, Kenaau kummanitt8mw8?
10.35 Neh ussowénont manitt8og kah ukkutt8onk God páóônont, kah wussukwhonk matta woh pohqunnum8un.
10.36 Noh kittinnau neh Wut8shimau waneetupanatamwaheoncheh kah an8noncheh en muttaohket, Ken kupblaspemám, newutche nussip, Neen Wunnaumonuh God.
10.37 Matta ussean wutanakausuongash N8sh, ahque wunnamptiék.
10.38 Qut ussean, ohnch matta wunnamptiéóg, wunnamptam8k anakausuongash, onk woh k8wahteamw8 kah k8namptamw8, noh Wut8shimau nutapéhtunk, kah neen nutapéhtau.
10.39 Newajeh wonk kodtohqunáhettit, qut pohquóhham wutch wunnutcheganóut.
10.40 Kah wonk au ogkomuk Jordan, unnóh ádt John negonne kutchessumúwop, kah na wutappen.
10.41 Kah m8naog uppeyaonóuh kah n8waog, John matta ussup monchanatam8onk: qut John wame ne án8wop papaume yeuoh wosketomp, wunnomwóm8ash.
10.42 Kah m8naog 8namptauóuh náut.
11.1 Kah wosketomp mahchinnau ussowesu Lazarus Upbethany, wut8tan Mary, kah weetuksquoh Martha.
11.2 (Noh Mary sasequnóhp Sontimau sussequeonk, kah chiskhamauóp wusseetash nashpe ummeissunk, noh wunnohtónukqusoh mahchinánit)
11.3 Newutche weesumisoh wuttinann8nuh n8wau, Nussontimom, kusseh, noh womonat mahchinau.
11.4 Jesus ne n8tog, n8wau, Yeu mahchinnáonk matta nupp8onganun8, qut wutch quhtiánumáonk God. onk woh wunnaumonuh God neit quhtianumon.
11.5 Jesus 8womónuh Martha, kah weetahtu, kah Lazarus.
11.6 Newutche n8tog mahchenái, ne wunneesikqunúhkon ne áppúp.
11.7 Neit mahche nnag unnau ukkodnetuhtaénumoh, Wonk óntuh Judea.
11.8 Ukkodnetuhtaénumoh unuk, Nussontimomun, Jewsog kukkod qussukquanetahukquog, unnádteúhasu, kah na wonk kutton?
11.9 Jesus wunnamp8hamauúh, Sunnummatta nabo nees howersuunn8 pasuk kesuk? howan pomushadt késukodáeu matta togkussittassunn8, newutche naum wequai yeu ut muttaohkut.
11.10 Qut wosketomp pomushadt nukonáeu, togkussittassun, newutche matta ohtóou wequai.
11.11 Yeush wussinneash. kah ne mahche nnag, náh wuttinuh, Neetompaun Lazarus kouéi: qut nummonchem, onk woh nutt8hkun wutche kouenat.
11.12 Neit n8wáog ukkodnetuhtaenumoh, Nussontimom, kouit, pish wonk kéteau.
11.13 Qut Jesus keket8kontam wunnupp8onk: qut nag unnantamwog keket8kontam wutanwôhsine kouéonk.
11.14 Neit Jesus wuttinuh nah pìuhsukeu, Lazarusi nupp8i.
11.15 Kah n8weekontam wutche keenaau matta na nutappéinat, onk woh k8namptamw8, qut na ontuh.
11.16 Neit Thomas ussowésit Didamus, unnau weeche wunnetuhtaenumoh, Onk na ontuh, onk woh k8weeche nupp8moun.
11.17 Neit paont Jesus, wunnamheuh posekinausu weenohkeit yauquinne mahche
11.18 (Neit Bethany kishke Jerusalem, paguodche neese mileu8)
11.19 Kah m8naog Jewsog peyaunáog Marthahoh kah Mary, wunnadtaahhunaóont pápaume wunnohtónukqussuóut.
11.20 Neit Martha quenau n8tog Jesus peyau moncheu kah wunnogskauoh, qut Mary appu weetuómut.
11.21 Neit Martha unnau Jesusoh, Nussontimom, yeu appéas nohtónukqus matta woh nupp8.
11.22 Qut yeuyeu n8wahteaun, uttôhayn wehquetumauadt God, God kittinnumungqun.
11.23 Jesus wuttinuh, Kenohtónukqus pish omohkeu wonk.
11.24 Martha wuttinuh, n8wahteoh pish ómohkeu wonk, ómohkemuk majish ne kesukok.
11.25 Jesus wuttinuh, Nen omohkeonk, kah pomantamóōk, noh wanamptìit, tohkonogque mahche nuppuk, qut pish pomantam.
11.26 Kah howan pámontog, kah wunnamptiit, matta pish nanupp8, sun yeu k8namptamun?
11.27 Noh wuttinuh, Nux, Nussontimom, n8namptam ken Christ, wunnaumonuh God, noh woh paont muttaohket.
11.28 Kah yeu án8wadt monchu, kah wehkomau Maryhoh weetáhtu kemeu, n8wau, Sontimom peyau, kah k8wéhkomuk,
11.29 Quenau ne n8tog teanuk neepau, kah uppeyaonuh.
11.30 Kah Jesus asquam petutteaou 8tanat: qut ayeu noh Martha adt nogiskauont
11.31 Neit Jewsog neg weechaiyeumoncheg út weetuômut, kah wunnátauahheóuh, nauáhettit Maryhoh, teanuk neepau onk sohham wutasukauouh, n8waog, Au weenohkìt na wuttit maúmuttamun.
11.32 Neit Mary paont na Jesus ayit, kah nauont, n8kshau ut wusseetut, wuttinuh, Sontimom, yeu appáas matta woh nohtonuqus nupp8.
11.33 Jesus nauont maúmuttam, kah Jewsog maumuttamwog neh weechogqutcheg, mishánám8 wunnashauonganit, & wuttamanatam.
11.34 Kah n8wau, Uttoh kuppósekinnóneau, Wutninóuh, Sontimomun, peyaush, kah kuhkinneash.
11.35 Jesus máu.
11.36 Neit Jewsog n8waog, Kuhkineôk, wuttinn8hque womónon.
11.37 Kah nawhutche n8waog, Yeuoh pohquanuk wuskesukquash pogkenum, sun woh yeuoh mat usseu yeuoh mat wunnupp8unat.
11.38 Newajeh Jesus wonk mishannomwit ut wuhhogkat, peyau weenohkeit, mo puppuhkotteái, kah qussuk péhtwohteau.
11.39 Jesus n8wau, Amaunum8k qussuk, Martha, weetahtu noh nápuk, wuttinuh, Sontimom, yeu ahquompak anunn8 newutch yaue-kesukquae nupp8.
11.40 Jesus wuttinuh, Sunummatta kuttinn8mus, wunnamptaman, woh kenaum wussohsumóonk G<OD>?
11.41 Neit amaunumwog qussuk, wutche ne sépsik nupp8. Kah Jesus spunnum wuskesukquash, káh n8wau, N8sh kuttabattantamoush ken8tiyeuonk.
11.42 Kah n8wahteoh ken8tiyeuonk nagwutteae, qut newutche missinninnúog yeu neepauutcheg, nissip, onk woh wunnamptamwog, ken kutann8neh.
11.43 Kah yeu an8wadt, mishont8wau, Lazarus sohhash.
11.44 Kah noh napuk sohham, wunnutchegash kah wusseetash kushpissuash nashpe tuppáskinongash, kah wuskesuk onkkuppunausu womponáginis, Jesus wuttinuh Ompìnnuk kah monchitch.
11.45 Neit monaog Jewsog paaonóncheg Maryhoh, & nágeg Jesus ne ásit 8namptauóuh.
11.46 Qut nawhutche moncheog en Pharisesut, kah wuttìnnóneau Jesus uttôh asit
11.47 Neit negonne sephausuenuog kah Pharisesog moéog ken8netúog, kah n8waog, Toh kutussemun? newutche yeuoh wosketomp usseu monatash monchanatam8ongash
11.48 Yeuunne mukk8nôukut, wame wosketompaog woh 8namptauóuh, kah Romansog pish peyaog, & paguatauog yeu ohke, kah nutohtimóin.
11.49 Kah pasuk nag ussowesu Caiphas, negonne sephausuaenúit ne kodtum8ug, noh wuttinuh, Matta teag k8wahteauómw8.
11.50 Matta kenatwontam8mw8, nein tapeneungquot pasuk wosketomp woh nupp8ónau missinninnúh, onk missitcháeu wutóhtimóin mat woh onkapinnómun8h.
11.51 Kah yeu matta wuttinnóun wuhhogkuh, qut sephausuáenuin ne kodtumm8ug, negonne missohhamup, Jesus woh nupp8wontam ne wutohtimóin.
11.52 Kah matta webe ne wutohtimóin, qut woh mohmóunneau pasuk8uneat wunuaumonuh God neh nanwyinutcheh.
11.53 Neit n8che ken8nittuog wunnushónaóont.
11.54 Newajeh Jesus matta wonk pomushog pohquaeu kenugke Jewsut: qut ne 8mun au wutohtimoneat kishke touohkomuk; en 8tánát ussowetamun Ephraim, kah na wunnagwutteáe appinau weeche ukkodnetuhtaénumoh.
11.55 Kah Jewse paumukaúwáonk pas8cheyeu8, kah m8naog wágig wutohtimoneat en Jerusalem, negonne paumukaúutuonk, uppáhkheónaóont wuhhogkauh.
11.56 Neit natinnehwhôog Jesusoh, kah hettúog, ne neepauhettit temple, Toh kuttenanetamw8, matta peya8 mishádtupp8onganit?
11.57 Qut negonne sephausuenuog, kah Pharisesog an8team8og, howan waheont toh ápinit, woh wuttinnónat, onk woh wutohqunóuh.
12.1 Neit Jesus nequtta tahshikqunne negonnáe paumukauatuonk, peyau Bethany, ne Lazarus aiyit, noh napukup, neh ómoh, kinompuh wutch nuppunat.
12.2 Na wuttit ayimauoneau mishadtup8onk, kah Martha wunnanawunnumun, qut Lazarus noh pasuk weetapémont ut tableut.
12.3 Neit Mary neemunum nequt-poundtuo sussequée pummee, spiknard, mishoadtu, kah sussequnnum wusseetash Jesus, & wutchiskhamauwoh wusseetash ummeesunk: kah wetuómut numwóhhan ne asumungquok sussequée pummee.
12.4 Neit unnau pasuk ukkodnetuhtaénúmoh, Judas Iscariot, Simon wunnaumonuh, noh woh wanass8mont.
12.5 Tohwhuch yeu sussequée pumme matta mag8muk, wutche nìshwe pasuk8-omskot, kah aninnumauoun matcheku?
12.6 Yeu wussin, mat newutche toh wuttintúpánumóon matchekuoh, qut newutche komm8towáenù8, kah wadchanum man8t, kah kenunnum ne noh ádtok8k.
12.7 Neit Jesus n8wau, Ahqhuk, wutche ne kesukok p8sekinimuk yeu wadchanumun.
12.8 Newutche matcheku nagwutteae k8wechaiyeumuk8: qut neen mat nagwutteaeu k8weechaiyeumunn8mw8.
12.9 Monaog Jewse missinninnuog newutche wahteauog na wutappuonk, kah matta wutche peyau8og webe wunnaúonaóont Jesus, qut woh nawôog wonk Lazarusoh, noh omohkinonche wutch nuppunat.
12.10 Qut negonne sephausuaenuog ken8nittúog woh wunnushonáont Lazarusoh wonk.
12.11 Newutche wutche nagum, monaog Jewsog ámaéog, kah wunnamptauaog Jesus.
12.12 Na nompunk, monaog missinninnuog neg paoncheg mishadtupp8onganit n8tamohettit Jesus peyau Jerusalem.
12.13 Nemmunnumwog palme wuttuhquaash, kah sohhamwog wunnogskououh, kah mishont8waog, Hosanna, 8nanumau Ketass8t Israel, noh paont ut 8wesuo~ganit LORD.
12.14 Kah Jesus námheont assémesoh, ukquenappinneuh, neán wussukwhosik.
12.15 Ahque wábesish ken wuttónuh Sion, Kusseh Kukketass8tamom peyau, quenappu assemesit.
12.16 Yeush ukkodnetuhtaénumoh matta 8wahtam8naoash negonnu: qut Jesus sohsumwahut, neit mehquoantamwog yeush wunnashpwussukwhósinash, kah yeush wuttinheáonganóo8ash.
12.17 Newajeh missinninnuog neh weechôgqutche, wehkomont Lazarusoh wutch wenonkeet, kah omohkinont wutch nuppunnat, wauwáog.
12.18 Yeu wajeh wonk missinninnuog nogskauáhettit newutche n8tamwog yeu wutussen monchanatam8onk.
12.19 Newajeh Pharisesog ken8nittehettit, Sunnummatta kenaum8mw8, matta teag kenohtinum8mw8? Kusseh, mohshohteacheg wutásukauouh.
12.20 Kah nawhutche na weetshoneau Greeksog, peyaog waussummuwaog ut mishádtupp8onganit.
12.21 Nag newaj peyaonáhettit Phillipoh, noh Upbethsáida ut Galile, kah 8weehquetumauóuh, n8waog, Nussontimom nukkodnáaúmun Jesus.
12.22 Phillip peyau, wuttinon Andrewhoh, & wonk Phillip kah Andrew wuttinnonneau Jesus.
12.23 Kah Jesus wunnamp8hamaouoh n8wau, Hower peyaum8, onk woh wosketomp wunnaumonuh sohsumwáheau.
12.24 Wunnamuhkut, wunnamuhkut kuttinnonnumw8, Nequttikquai wheat matta penushón8k en ohkekontu, kah nupp8m8uk webe nonsohteau: qut nupp8m8uk, m8cheke tannegen meechummuonk.
12.25 Noh womontog uppomantamóonk pish wanteauun, kah noh sekeneog uppomantamóonk yeu muttaohkit, pish 8wadchanumun ut micheme pomantam8onganit.
12.26 Howan wáussumit asuhkiitch, kah uttoh apéh, noh pish wonk wutappin nuttinum, howan waússumit neh n8sh ukquehtiánumoh
12.27 Yeuyeu nukketeahogkou wuttamehpunnau kah toh nussim, N8sh, pohquahwhun[e]h wutche yeu howerut: qut yeu wajeh peyi yeu hower.
12.28 N8sh, sohsumwahtin k8wesuonk. Neit na peyaum8 wadtauatongqussuonk wutch kesukquiug, nummahche sohsumwahtinah, kah wonk nussohsumwahtauun,
12.29 Newajeh unn8wahettit missinninnuog neg noh neepauutcheg, Padtuhquohhan, onkatogig n8waog, Angel ukken8nuh.
12.30 Jesus namp8ham, kah n8wau, Yeu wadtauatongqussuonk matta wutche peyaum8 neen, qut wutche kenaau.
12.31 Yeuyeu wussittum8onganu8 yeu muttaohkit: yeuyeu ketass8t yeu muttaohkit sohwhohkon.
12.32 Kah neen, tahshinimuk yeu wutch ohkeit, wame missinninnuog nuppádtatanchimôog nuhhogkaou.
12.33 Yeu wussinnéap, kah kinneasúkauont uttoh pish áne nuppuk.
12.34 Missinninnuog wunnamp8hamauóuh, N8tamumunnónup wutch naumatuonganit, Christ michemappu, kah tohwhutch unn8wáan, Wunnaumonuh wosketomp mos tahshinau? howan wosketomp wunnaumonuh?
12.35 Neit Jesus wuttinuh, Qut paswese wequai k8wetómukumw8; popómshagk ash áhtauógkup wequai, ishkont pohkenái kenohkakongkumw8, newutche noh pomushadt pohkenahtu, matta wahteauou uttoh aiont.
12.36 Ash aáhtauógkup wequai, wunnamptam8k ut wequaiyeúut, onk kenaau woh wunnecháneunk ut wequaiyeuut, Yeush wussinneash Jesus, kah amaeu, kah náh upputtogquehtauoh.
12.37 Qut tohkónogque wuttôussenin monchanatam8ongash ut anaquabenit ohnch matta 8namptauóuh.
12.38 Ne án8wop Esayas quoshodtumwaenin woh n nih, ne n8wop, Nummanitt8m, howan wanamptog n8nonchem8kaonganun kah howan wahteauwahuadt w8pit Manit?
12.39 Newajeh matta wunnamptamohetteg, newutche Esayas wonk n8wop,
12.40 Pogkenumwahtau muskesukquash, kah menúhketeau metahhash, onk woh mat naum8og wutch wuskesuk8out, asuh mat wohtam8unat ut metahhut, quinnuppekompanittinneat, kah woh neetskeheoog.
12.41 Yeush wussinneapásh Esayas, nag wussohsumóonk, kah kán8nukqut.
12.42 Qut kenugke negonne nanánuácheg, monaog 8namptauouh, qut newutche Pharisesog matta wussamp8onóuh, ishkont sohwôhkonog wutch synagogsut.
12.43 Newutche ánue womantamwog woweenómaongan8 woskatompaog, onk waéenomónat God.
12.44 Jesus mishont8wau, kah n8wau, Noh wanamptiit matta n8namptunk8, qut neh an8nukquéaneh.
12.45 Kah noh naiit, nauau neh an8nukqueaneh.
12.46 Neen nuppeam n8wequaiyeuunat ut muttaohket, howan wanamptiit matta woh appu pohkenáhtu.
12.47 Kah howan n8tog nuttinn8waongash, kah matta wunnamptam8g, matta n8sumoh, newutche matta n8che peyoh wussittumunat muttaok, qut wadchanumunat muttaok.
12.48 Noh pagkesit, kah matta attumunum8g nuttinn8waongash, wadchanou pasuk8h nah wasumukqutcheh, kutt8wonk ne án8wai, ne pish 8sumoh majish ne kesukok,
12.49 Newutche matta nehenwonche nussein: qut Wut8shin noh an8sit, nuttinan8nukqun ne woh an8wai, kah ne woh áei,
12.50 Kah yeu n8wahteauun wutann8team8ónk micheme pomantam8onganú8, newutche nishnoh nussin, ne ásóp Wut8shìmau ne nussin.
13.1 Kah asquam mishadtupp8e paúmukáuadtuónganunn8k, Jesus wahteunk wuthowerum peyaum8, woh wutaumaéonk wutch yeu muttaohkit, en 8shit, womonont wuttaiheoh yeu aiyinitcheh muttaohkit 8womonuh pajeh wóhkukquoshik.
13.2 Kah mahchepwóhettit (mattanit mahche ponamauont wuttahhut Judas Iskariot wunnaumonuh Simon 8nass8monat)
13.3 Jesus wahteunk Wut8shimau wuttinnúmauoh wame teánteaguasinish ut wunnutcheganit, kah noh 8m8unk Godut, kah au en Godut.
13.4 Neepau wutch wunnongque meesinneat, kah amaunum wuthogk8onk, & neemunnum chiskenitchóhhou, kah puttukquobpissu.
13.5 Mahche ne nnag, sokanum nippe wunnonganit, & n8che kutchissittau wusseetoash ukkodnetuhtaénumoh kah chiskhôsuwohtau chiskenitchóhhou ne patukquobpissit.
13.6 Neit peyaoneau Simon Peteroh: kah Peter wuttinuh, Nussontimom kukkutshippattoh nusseetash?
13.7 Jesus wunnamp8hamau kah wuttinuh, Uttôh áséh mat k8wahteauóuun yeuyeu: qut pish k8wahteoun ompetak.
13.8 Peter wuttinuh, Matta pish kukkutshippadtouh nusseetash. Jesus wunnamp8hamau, Matta kutchissumun8un mat noh k8che wutohtómeuh.
13.9 Simon Peter wuttinuh, Nussontimom, matta webe nusseetash, qut nunnutchegash wonk, kah nuppuhkuk.
13.10 Jesus wuttinuh, Noh kódchissumwit, matta quénaihuk8, webe kutchissittauun wusseetash, qut noh pahkesu pannuppu: kah kenaau kuppahkesimw8, qut matta wame.
13.11 Newutche waheau neh wanass8mukqutcheh, newajeh n8wadt, Matta wame kuppahkesumw8.
13.12 Neit mahche kutchissepadtunk, musseetash, kah neemunuk wuthogk8ongash, kah wonk namatapit, noh wuttinuh, K8wahteauunneau uttôh ánhenóg?
13.13 Kuttissowesimw8 Sontimom, & LORD, kah k8nomwamw8, newutche ne nuttiniin.
13.14 Neit neen Lorduméog, kah wussontimmómeog kutchisshippadtauon kusseetoash, kenaau wonk woh kutshippadtáadtimw8 kusseet8óash.
13.15 Newutche kuttinnumaúonumw8 uhshuwaonk woh kutussenaont ne ánhenóg.
13.16 Wunnamuhkut, wunnamuhkut kuttinnonnumw8, Wuttinnumun matta anuukkenaumóou WulLordumoh, asuh matta an8nit, aneuukkénaumóou neh an8nukqutcheh.
13.17 Yeush wahteau8g k8naiimw8 nish usseôg.
13.18 Matta k8wame ken8nunnómw8, n8wáeh howan pepénauog, qut woh wussukwhonk n nih, Noh weehpumit, petukqunneg, nuttahshinnumunk wogquoan.
13.19 Yeuyeu kottinnonnumw8 ash papeyaumunógkup, ne nag, woh k8namptamw8 neen n noh,
13.20 Wunnamuhkut, wunnamuhkut kuttinnonnumw8, Noh attumunont neh an8nogeh, nutattumunuk, kah noh attuminit, attumunau neh an8nukqueaneh.
13.21 Jesus yeu án8wadt, wuttamanatam ut wunnashauonganit, kah wauwau, kah n8wau, Wunnamuhkut, wunnamuhkut kuttinnonnumw8, kenaau pasuk pish n8nass8muk
13.22 Neit kodnetuhtaénuog monneauttuog, chanánittamwog howan neánit.
13.23 Neit ompatussuk Jesus wohpanágunit pasuk kodnetuhtauwaénin Jesus womononcheh.
13.24 Simon Peter newaj kuhkinneasuhkauont nat8tomauwonat howaneh ánoncheh.
13.25 Neit ompatussuk Jesus wohpanágunit wuttinnuh, LORD, noh howan?
13.26 Jesus wunnamp8hamau, nnoh anumauog puôgkinausik, puogkinnumon, kah puôkinuk puôgkinausik, wuttinnumauoh Judas Iskariot wunnaumonuh Sîmon.
13.27 Kah mahche puôgkinausik, Satan uppetutteaónuh, Neit Jesus wuttinuh, Neaséan teanuk ussish.
13.28 Qut matta howan neg ápitcheg tableut wahteauun toh waj yeu unnont.
13.29 Newutche nawhutche unnanatamwog, newutche Judas kenunnum man8t, Jesus wuttinuh, Adtoash yeush quenauwahukqueágish wutch mishadtuppóonk: asuh aninnumauónat teaguas matcheku.
13.30 Neit noh attumunuk ne puôkinausik, teanuk sohham: kah wunnonk88p.
13.31 Newaj sohhog, Jesus n8wau, Yeuyeu wosketomp wunnaumonuh sohsumwaheau, kah God wussohsumwaheau nashpe nagum.
13.32 God sohsumwaheont nashpe nagum, neit pish God wussohsumwaheuh, nashpe nagum, kah teanuk mos wussohsumwaheuh.
13.33 Mukkiesog, ogguhsemese majish k8weetomunnumw8; pish kenatinneahimw8, kah neánogkup Jewsog, Uttoh aiyi matta woh kuppeyaoneau: ne kuttinnunneau.
13.34 Wuske an8team8wonk kuttinnonnumw8, woh k8womonittimw8, neane womonunog, ne wonk woh kuttinn8womonittinneau.
13.35 Yeu nashpe wame pish wosketompaog wahteauog, kenaau nukkodnetuhtaénumog, ahtauóg k8womonittuongan8.
13.36 Simon Peter wuttinuh, LORD, tunoh kuttóm? Jesus wunnamp8hamauoh, Uttôh ayoi matta kutasukiyeuh yeuyeu: qut pish ompetak kutasukah.
13.37 Peter wuttinuh, LORD, tohwutch matta ásuhkauun8h yeuyeu, nussepshitteoh nuppomantamóonk wutche keen.
13.38 Jesus wunnamp8hamau, Kussepshitteoh kuppomantamóonk wutche neen; wunnamuhkut, wunnamuhkut kuttinsh, Monsh matta pish kutt8wau nó pajeh nishwudt nompe quenauwaausean.
14.1 Kuttah ahque wuttamanataj, k8namptamw8 God, nen wonk wunnamptiék.
14.2 N8sh weekit monat áhapimukish: matta ánan8gk woh kuttinnunneau, nummonchem kukquagwashwéehtamauununnaôut appuonk.
14.3 Kah moncheon quagwoshweéhtauunóg appuonk, pish wonk nuppeam, kah pish kutattumunnunumw8 en nuhhogkat, uttoh apeh, onk na woh kutappinneau kenaau wonk
14.4 Kah uttoh ayôi k8wahteauunneau, kah may k8wahteamw8.
14.5 Thomas wuttinuh, LORD, matta n8wahtea8mun tôh áyóan, kah toh woh nuttin wahteáuunnan may?
14.6 Jesus wuttinuh, Neen may, wunnomwáyeuonk, kah pomantamóonk, matta howan peyaónoou Wuto8shineuh, qut nashpe neen.
14.7 Waheóg, woh wonk k8waheomw8 Wut8shimau, kah yeuwutche k8waheau, kah kenauáu.
14.8 Phillip wuttinuh, LORD, nahtussinnean Wut8shimau, kah n8wamanittamumun.
14.9 Jesus wuttinuh, Anuhkuhque weetômun kah asquam k8waheuh, Phillip? Noh naiit, nauáu Wut8shineuh, kah neit tohwaje n8wáan nahtussinnean Wut8shimau?
14.10 Sunnummatta k8namptamw8 neen nutappéhtau Wut8shimau, & Wut8shimau nutappéhtunk? kutt8wongash nish ánunógish matta neen nutchippunéenash n8won: qut nashpe Wut8shimau noh appéhtiit, noh usseu anakausuongash.
14.11 Wunnamptiégk Wut8shimau nutappehtau, kah wut8shimau nutappehtunk, asuh wunnampt?égk wutche nutanakausuongash.
14.12 Wunnamuhkut, wunnamuhkut kuttinnonnumw8, noh wanamptiit, anakausuongash nish áséanish, nish pish wonk wutussenash, kah magogish onk yeush nish pish wutussenash, newutche nuttom Wut8shinnat.
14.13 Kah uttôh an wehquetumog ut n8wesuonganit, ne pish nutussen: Wut8shimau woh sohsumwaheau ut Wunnaumonnaiineat
14.14 Weehquetumóg ne teaguas ut 8wesuonganit mos nutussen.
14.15 Womauséóg, woh kenanauwehteaómw8 nutann8hteamowongash.
14.16 Kah nunnanumpassum Wut8shimau, kah kittinnumunkou onkatoge Taphuaenúh, onk woh k8weetomukou micheme.
14.17 Wunnomwáe Nashauanit, neh muttaok matta woh attumununkeh, newutche matta wunnogk8oh, asuh matta wahukk8oh: qut kenaau k8waheau, newutche k8weteómukkow, kah kutappehtunkou.
14.18 Matta kuttit nukkonn8mw8 tauwyésuinneat, pish kuppeyaounumw8.
14.19 Qut ogguhsese, neit matta wonk nunnog8h muttaok, qut kenaau kenáumw8: newutche nuppomantam, kenaau wonk kuppomantamumw8.
14.20 Ne kesukok mos k8wahteaumw8, nutappéhtauáonk N8sh, kah kutapéhtaiimw8, kah kutappéhtauunumw8.
14.21 Noh áhtunk nuttinn8waogash, kah nánauwehteunk, noh n8womonuk, kah noh womausit, 8womonuh N8sh, kah neen n8womon, kah pish naeehtau.
14.22 Judas wuttinuh, (matta Iskariot) LORD, uttoh kittin woh naihtaiinnean, qut matta ut muttaohkit?
14.23 Jesus wunnamp8hamauoh wuttinuh, Wosketomp womoausit, woh nánauwSˇhteou nuttinn8waogash: kah N8sh 8womonuh, kah mos nuppeyaounóun, kah n8weetomoun
14.24 Noh mat womauseg, matta nanauwehteauou nukkutt8wongash, kah kutt8wonk ne n8tamóg, matta nuttaihe, qut wuttaihe Wut8shimau noh án8nukqueh.
14.25 Yeush kuttinnunnaoash, ash waeetómunógkup.
14.26 Qut Taphuaenin, wunnetupanatamwe Nashauanit, neh Wut8shimau an8noncheh ut n8wesuonganit, noh kukkuhk8tomungkou wame teanteaquasinish, & kummequoantamwahukkou nishnoh kuttinninnunneau.
14.27 Wunohteaonk kenukkodtumaunumw8, n8nohteaonk kuttinnumauunumw8, matta neane muttaok maguk, kuttinnumaunumw8: kuttah ahque wutamanataj, asuh ahque wabesitch.
14.28 Ken8tamumwop ne anununnóg, Nummonchem, kah wonk kuppeyaónunumw8. Womoauseog, woh kummuskauouánatamw8 newutche nussip, Nuttom Wut8shinneat, newutche Nosh nutanuukkenómuk.
14.29 Kah yeuyeu kuttinnunneau ash ánanógkup, onk n nag, neit woh k8namptamw8.
14.30 Yeuwutche ompetak, matta pish kumm8cheke ken8nuun8mw8: newutche ketass8t yeu muttaohket peyau, kah matta teag n8tuttumungk8h.
14.31 Qut muttaok woh wahteau n8wómonóonk N8sh: kah neánann8nukqueomp wut8shimau ne nutussen, nepau8k, yeu wutch moncheetuh.
15.1 Neen wunnamuhkutee wenomussippog, kah N8sh wunnehteauwaenin weenominneohteuk.
15.2 Nishnoh nuppáhchadt8hk, matta meechumun8k, wutamaunumun: & nishnoh wuttúhk ne meechummuuk, umm8sitteauun onk woh m8cheke meechummu.
15.3 Yeuyeu kuppakesimw8 nashpe wuttinn8waonk ne anunnógkup.
15.4 Appehtiegk, kah kutapéhtauónumw8, neane wuttuhk matta woh meechumún8h nussu, matta ohtanóg weenómwussippogqut: netatuppe matta woh kenaau, matta appéhtiéog.
15.5 Nen weenómwesipog, kenaau wuttuhqunog, noh apéhtiit, kah neen appehtauóog, noh mishummeechumeu, newutche matta aninnumauunóog, matta woh toh kutussumw8
15.6 Matta apehtieg wosketomp noh pogkénau onatuh wuttuk pagketamuk, kah upp8hteau, koh wosketompaog ummukinnumunaoash, kah wuttinohkonaoash n8taut, kah nish chikohtaash.
15.7 Apehtiéog, kah nukkutt8wongash appehtunkqueog; wéhquetum8k uttoh kodtantamóg, kah pish kittinhetteaneau.
15.8 Yeu nashpe N8sh sohsumwaheau, mishummeechuméog, neit pish kenaau nukkodnetuhtaéenumog.
15.9 Néan womausit N8sh, nekittinn8womonunneau, nag wuteanum8k n8womóausuonk
15.10 Nanauwehteauóg nuttinn8waongash, pish kenagwutteanumumw8 n8womoausuonk: nean nanauwehteau N8sh wuttinn8waongash, kah nagwutteanum 8womoausuonk
15.11 Yeush kuttinnunnaópash onk woh n8weekontam8onk kutappéhtunkumw8, kah k8weekontam8ongan8 woh numwohteau.
15.12 Yeu nutan8team8onk, kuttinne womonittinneáóont, neann8womonunnóg.
15.13 Matta howan yeu wutánue womoausuwontamóun, wosketomp wunnupp8onaonk wetompuh.
15.14 Kenaau netompaog, usseog uttoh anunn8nunóg.
15.15 Yeu wutch n8che matta kuttinnomw8 nuttinnúmog, newutche wuttinnúmun, matta wahteauou uttoh asénit wussontimómuh, qut kuttehhennumw8 neetompaog: newutche wame nish n8tamanish wutch N8shut, k8wahteauwahununáoash.
15.16 Matta kuppepeniyeúmw8, qut neen kuppepénauunumw8, kah kukkuhkinnumaunumw8, onk woh kummonchemw8, kah woh kummishummeechumimw8, kah woh kummeechmmumwongan8 nagwutteahteau, onk woh uttoh án wehquetumauóg N8sh ut n8wesuonganit, ne woh kuttinnumungqunneau.
15.17 Yeush kuttinnonnáoash, k8wonónittinneáóont.
15.18 Muttaok sekeungqueog, k8wahteamw8 nussekeneunk asquam sasekenunkqueógkup.
15.19 Kenaau ummuttaohkéyeóg, muttaok womonau wuttaiheuh: qut newutche kenaáu mat k8muttaohkeyeumw8, qut nen kuppepénauunumwop wutch muttaohket, newajeh muttaohk sekeneunkqueóg.
15.20 Mehquoantam8k kutt8wonk neánunnóg, Wuttinnumun matta ánuukkenomóou wussontimomuh, woskéhukquean, nag wonk k8woskhukk8wóog: nanauwéhteauwéhettit nuttinn8waonk, neit woh nanauwehteauog kuttinn8waongan8oash.
15.21 Qut yeush wame kuttinhukqunnaoash, newutche n8wesuonk, newutche mátta wahheauóog an8nukqueaneh.
15.22 Matta peyáos, kah ken8nogkus matta woh ohtau8og matcheseonk: qut yeuyeu matta ahtauóog onkhum8onk matcheseonk.
15.23 Noh sekenaiit, sekeneauau wonk N8shuh
15.24 Matta usseos naut anakausuongash matta woh howan ásekish, matta woh ahtau8og matcheseonk; qut yeuyeu nunnógquog, kah nussekeneunkquog, kah N8shoh.
15.25 Qut yeu nnih, onk woh kutt8wonk pogkodche nnih, ne wasukkuhwhôsik wuttinnaumatuongan8óut, Nussekeneungquog wutche monteag.
15.26 Qut peont Taphuaénin, noh an8nog, wutch Wut8shinneat, wunnomwae Nashauanitto, noh wag N8shut, noh n8wauwaonuk.
15.27 Kah kenaau wonk pish k8wauaumw8, newutche k8waetomimwop n8che kuhk8tomwehteáon.
16.1 Yeush kuttinnonnaopash onk matta woh kuttokussittassun8mw8.
16.2 Nag pish kussohwhunukkouóog wutch Synagogsut, nux pish nnih, nushikqueog, unnantamwog yeu wunnenehheáonk God.
16.3 Kah yeush pish kuttinhukqunaoash, newutche matta waheauóog Wut8shinneuh asuh nen.
16.4 Qut yeush kuttinnonnaópash, utt8cheyeu8 peyaum8uk onk woh kummehquoantamumw8 nish kuttinnonnaópash, kah yeush matta kuttinnonn8naopash waj kutchssik, newutche k8weetomunnumwop.
16.5 Qut yeuyeu nummonchem en noh an8sup, kah matta howan kenaau nat8tomungk8h, tunoh kuttom?
16.6 Qut newutche yeush kuttinnonnaópash, óhquanumóonk numwohteau kutahh8woash
16.7 Qut onch kuttinnonnumw8 wunnomwayeuonk ne wunnegen kuhhogkaout woh nummonchenat, newutche matta moncheon, Taphuaénin matta woh kuppeyaónukumw8, qut moncheon, noh pish nuttann8n en kuhhogkaout.
16.8 Kah noh peyont, noh pish póhquetum muttaohk wutch matcheseonk, kah papaume sampweusseonk & papaume wussittum8onk.
16.9 Wutch matcheseonk, newutche matta n8namptunk8og.
16.10 Nashpe sampweusseonk, newutche nuttom N8shut, kah matta wonk kenaómw8.
16.11 Nashpe wussittum8onk, newutche ketass8t yeu ut muttaohket wussumau.
16.12 Qut nano monatash woh kuttinnonnumw8, qut asquam kukkinnumm8unaóash.
16.13 Wunnomwae Nashauanit peyont, noh kussampshanukou en wame wunnomwayeuonganit: newutche matta pish wutchippeéyin, qut uttóh ann8tog, ne wussin, kah pish kukkuhk8tomungkou nish paóm8ugish.
16.14 Noh pish nussohsum8ónuk, newutche pish attumunum ne nuttaihe, kah pish kenóhtinugqunneau.
16.15 Wame nish ahtunkish N8sh nuttaiheash: newajeh n8waomp, Noh pish neemunum nuttaiheash kah pish kenahtinugqunáoash.
16.16 Paswese, kah matta pish kenayeumw8, kah wonk paswese, kah pish kenaimw8, newutche nuttom N8shut.
16.17 Neit nahwutch ukkodnetuhtaénumoh ken8nittuog, Yeu teaguas anukqueog, Paswese kah matta pish kenayeumw8, & wonk, paswese kah pish kenaimw8, kah newutche nuttom en N8shut?
16.18 Newutche n8waog, Teaguas yeu an8wadt Paswese? matta n8waómun toh an8wadt.
16.19 Jesus wahteau ukkodnat8tomáónáónt, kah wuttìnuh, K8weogquttumunneau ne nussuonk, Paswese, kah matta pish kenayeumw8, kah wonk paswese, kah pish kenaimw8.
16.20 Wunnamuhkut, wunnamuhkut kuttinnonnumw8, kenaau pish kummaumw8, kah pish kummaumuttamumw8, qut muttaok pish weekontam, kah kenaau pish keneuanatamumw8, qut kenuanatam8ongan8 pish quinnuppem8 en wekontam8onganit.
16.21 Mittamwossis nahen neechadt uhquánum8, newutche wuthowerum peyaum8: qut mahche neechadt mukkiesoh, matta wonk mehquoantam8h wutuhquanumôonk, newutche weekontam wunnetuonk wosketomp yeuut muttaohket.
16.22 Kah yeuyeu kenaau newaje ahtaúog uhquanumóonk, kah qut pish wonk kenáunnumw8, kah kuttahh8ash pish weekontam8m8ash, kah k8weekontam8ongan8 matta howan kéneemunnumunk8m8.
16.23 Kah ne kesukok matta pish teag k8wéhquetumaiyeumw8: Wunnamuhkut, wunnamuhkut kettinnonnumw8, Uttoh an wehquetumauog N8sh ut N8wesuonganit, kuttinnumunkqunneau.
16.24 Yeu pajeh matta teag k8wehquetum8mw8 ut N8wesuongánit, wehquetum8k, kah pish kutattumunnumunneau, onk woh k8wekontam8ongan8 numwohteau.
16.25 Yeush kuttinnonunáoash ut kuhhinneásuonganehtu: utt8cheyeu8 peyaum8uk matta pish wonk kuttinnonnomw8 ut kuhkinneasúonganit, qut pish piuhsukeh kenahtinnumw8 Wut8shin.
16.26 Ne kesukok mos k8wehquetumumw8 ut N8wesuonganit, kah matta kuttinnonn8mw, kuppeantamwanshinnumw8 ut Wut8shinneat,
16.27 Newutche nagum Wut8shimau k8womonukou, newutche k8womausimw8, kah k8namptamw8 n8m8onk Godut.
16.28 N8m Wut8shinneat, kah nuppeam muttaohket, wonk, nunnukkodtum muttaok, kah nuttom Wut8shinneat.
16.29 Ukkodnetuhtaénumoh unnuk, Kusseh, yeuyeu kuppiuhsukeu yin, kah matta kusséen ut kuhkinneasuonganit,
16.30 Yeuyeu nuppahke wahteomun, k8wahteoh wame teanteaquássinish, kah matta kukquenaúhukou howan kenat8tomongqunat; newaj wunnamptamog k8m8onk Godut.
16.31 Jesus wunnamp8hamaouoh, Yeuyeu k8namptamw8?
16.32 Kusseh, hower peyaum8. nux mahche peyaum8, onk mos kutchadchapiyeumw8, nishnoh pasuk nehenwonche wutayeuonganit, kah pish kenukkossumw8, qut matta nunnussiyeu, newutche Wut8shimau n8weetomuk,
16.33 Yeush kuttìnnonnaóash, onk woh ut nuhhogkat woh kutáhtómw8 wunohteáonk: ut muttaohket pish kutahtómw8 misheu wuttamanatam8onk: qut weekontam8k, neen nussohkom muttaok.
17.1 Yeush kutt8wongash wussinneash Jesus, spunnum wuskesukquash en kesukquieu, kah n8wau, N8sh, ower peyaum8, sohsumwah Kenaumon, onk woh Kenaumon kussohsumwáhuk wonk.
17.2 Neane ánuwe aninnnumauohp menuhkesuonk ut wame weyausut, onk woh nah wuttinnumauoh micheme pomantamonk neadtahshe aninnumauadt.
17.3 Kah yeu micheme pomantamóonk, onk woh k8wahukquog ken webe wunnamuhkut Manit, kah Jesus Christ noh an8nat.
17.4 Nen kussohsumwahush ut muttaohket, nukkesteauun anakausuonk ne anumaiéohp ussenat.
17.5 Kah yeuyeu, Woi N8sh, sohsumwaheh weeche ken, nashpe ne sohsumóonk ahtauogkup asquam ahkeen8gk.
17.6 N8wahteauwahuwam K8wesuonk ut missinninnutu neg ánumaiéaneg wutch muttaohket, neg mo kuttaiheog, kah kuttinummaiinneunk, kah nag nanauwehteaog kuttinn8waonk.
17.7 Yeuyeu wahteauog wame teanteaqussinish nishnoh kittinnumaiin, nish wutchaiyeum8ash kuhhogkat.
17.8 Newutche nag kuttinnumauóog kutt8wongash nish ánumaiéanish, kah nag wutattumunumunáoash, kah nag piuhsukeh wahteauog n8m8onk kuhhogkat, kah nag wunnamptamwog ken kutan8neh.
17.9 Nag nuppeantamwanshaog, matta nuppeantamwanshoh muttaok, qut wutche nag anumaiéaneg, newutche nag kuttaiheog.
17.10 Kah wame nuttaiheog, kuttaiheog, kah kuttaiheog nuttaiheog, kah nen nussohsumwahit noh ut.
17.11 Kah yeuyeu matta wonk nuttaiyeuh muttaohkit, qut yeug ayeuog muttaokit, kah neen kuppeyaonsh, Wunneetupanatamwe N8sh, nag wadchan nashpe K8wesuonk, neg anumaieaneg, onk nag woh pasuk8óog, neanayeog
17.12 Nag weetomog ut muttaohkit, n8wadchanópanneg ut K8wesuonganit: yeug anummaiéuhpanneg, n8wadchanóog, kah matta pasuk wannehhéoun, qut wunnáumonuh awakompanóonk, ne wussukwhonk woh pakodche nnih.
17.13 Kah yeuyeu kuppeyaonsh, kah yeush nussinneash ut muttaohket, n8weekontamóonk woh ahtoog numwohteau wuhhogkaont.
17.14 Nummahche aninnumauóog kutttinn8waonk, kah muttaok nah wussekeneauoh, newutche nag matta wutomaséog muttaohket, neane nen matta wutómasu muttaohket.
17.15 Matta n8che peantam8h woh kuttamaunóog wutch muttaohket, qut woh k8wadchanóog wutch matchitut.
17.16 Nag matta wutómaseog muttaohket, neane matta wutómaseeu muttaohket.
17.17 Nag wunneetupanatamwah nashpe k8namuhkuteyeu8onk, kuttinn8waonk wunnamuhkuteyeu8.
17.18 Neane an8nean en muttaohket, ne nuttinne an8nóneau en muttaohket.
17.19 Kah nag wutche n8netupanatamwah [n]uhhog, onk nag wonk woh wunnamuhkut wunneetupanatamwaheoog.
17.20 Onk matta yeush nussé peantamwonshonaoash, qut wutche wonk nag pish wanamptunkqueaneg, nashpe ukkutt8wongan8óash
17.21 Onk nag wame woh pasuk8óog, neane ken N8sh apehtiéan, kah nen kutapéhtoush, onk nag wonk woh pasuk88og ut kuhhogkanónut: onk woh muttaohk wunnamptam kutan8suonk.
17.22 Kah sohsum8onk ne ánumaiéup, nag nuttinnumauóneau, onk nag woh pasuk8óog neane pasuk8weog.
17.23 Nag nutapehtaóog, & ken kutapéhtah, onk nag woh pannuppe pahkheoog pasúk8unneat, kah muttaok woh wahteo kutan8neh, kah kuttinn8womonoog nean8womosean.
17.24 N8sh, nag anumaiéaneg, nukkodtantam n8weetomukqunneau uttôh apeh; onk woh naumwog nussohsumóonk ne anumaiean; newutche k8waomausip, asquam kodshinunn8k muttaok.
17.25 Woi sampweusseaen N8sh, muttaok matta k8wahuk8h, kah nen k8wahush, kah yeug wahteauog kutann8nuonk.
17.26 Kah nuppahketeauóog K8wesuonk, & pish nuppahketeáuóneau: onk ne womonittuonk, nean8womausean, nag woh wutapehtunkqunneau, kah nen nutapehtauoog.
18.1 Jesus yeush an8wadt, sohham weeche wunnetuhtaénumoh, qushkodteau sepwesut Cedron, ne ohtag tanohketeaonk, ne petukontog nagum, kah ukkodnetuhtaénumoh.
18.2 Kah Judas wonk noh wánass8mont, ne wahteounop ayeuonk: newutche Jesus nohnompit na wutónat weeche wunnetuhtaénumoh.
18.3 Neit Judas ádtumunont chippan8oh matwôoh, kah aninnohsuenuog wutch negonne sephausuenúut, kah Pharisesog, na peyonnau kenunnumwog wequanantegash, torches, kah auwahteaongash.
18.4 Newutche Jesus wahteunk wame ne woh ashpunanit, sohham, kah nah wuttinuh, Howan kenatinneahwhomw8.
18.5 Wunnamp8hamauóoh. Jesus ut Nazareth, Jesus wuttinuh, Nen noh & wonk Judas noh wanass8mont, 8wechekompaumuh.
18.6 Quenau unnont, Nen noh, assuhsháog, kah kepshaog en ohkekontu.
18.7 Neit wonk wunnat8tomauoh, Howan kenatinneahwhomw8, n8waog, Jesus ut Nazareth.
18.8 Jesus wunnamp8hamaouh, Kummahche unnunnumw8, Nen noh, newutche natinneáhwheóg, yeug monchehettich.
18.9 Onk woh ne nnih ne an8wop, Neg ánuma?éuhpanneg matta pasuk n8wanheoh.
18.10 Neit Simon Peter ahtóu togkodteg, wussohwhunnumun, kah togkoman negonne sephausuaen wuttinnumoh, kah wuttamahthamauoh wuttinnohkôe wuhtaúog, wuttinnumun ussowesu Malcus.
18.11 Neit Jesus unnau Peteroh, Petoush kuttogkodteg pechehquogquoankanit: wuttattamwaitch ne N8sh anumaiyeup, matta woh n8tattam8un?
18.12 Neit matwáog, kah keenomp & Jewse aninnohsuenuog, tohqunaog Jesusoh, kah wehwepapinouh.
18.13 Kah ummonchanóuh, negonne ut Annas (newutche yeuoh wussenumuk Caiphasoh) noh negonne sephausuaen ne kodtumuk.
18.14 Kah Caiphas noh kátimont Jewsoh, ne wunnegen pasuk wosketomp wunnupp8wónaonk missinninnúh.
18.15 Kah Simon Peter n8sukauau Jesusoh, kah ne wonk wutussen onkatuk netuhteanin, noh netuhtuaen, 8waheuh negonne sephausuaenin, kah weeche petutteamau Jesusoh ut weekit negonne sephausuaenin.
18.16 Qut Peter neepau squantamut poquodchik: neit sohham onkatuk netuhtaenin, neh waheoncheh negonne sephausuaenin, kah nah ukken8nuh nanauwehtauunutcheh squont, kah pethuunneau Peteroh.
18.17 Neit nunksq nanauwehteunk squoant, unnau Peteroh, Sunnummatta ken pasuk yeuoh wosketomp wunnetúhtauaénumoh? n8wau, Matta nen,
18.18 Kah wuttinnumuneunk, kah aninnohsuenuoh na wunnepauwunneau, neg n8táhteacheg, newutche tohkoi, kah auwásuog, kah Peter 8weechekompáum8 auwósu.
18.19 Neit negonne sephausuaen nat8tomauau Jesusoh papaume ukkodnetuhtaenumut, & papaume ukkuhk8tomwehteaonganit.
18.20 Jesus wunnamp8hamau, Nen piuhsukeh ken8n muttaok, nagwutteae nukkuhk8tomúhteam Synagogsut, kah ut temple, uttoh Jewsog nagwutteae maiaéhettit, kah kemeu matta toh nusseu,
18.21 Tohwutch nat8tomauwean, nat8tomau neg n8tiyeupanneg uttôh ánogkup, kusseh, wahteauog uttôh an8waohmp.
18.22 Kah yeu an8wadt, pasuk aninnohsuen na noh neepauut, togkomau Jesusoh wunnutcheg n8wau, Ne kittin namp8hamauon negonne sephausuénin?
18.23 Jesus wunnamp8hamauoh, Matchen8waon, wauwash machuk: qut wunnéyon tohwutch togkomean?
18.24 Kah Annas wehwepapináe wutan8teamuneuh en Caiphasut negonne sephausuaen.
18.25 Kah Simon Peter neepau auwasu newajeh unnahettit, Sunnummatta ken pasuk wunnetuhtaenumoh? ukquenauwóntamun, kah n8wau, Matta neen.
18.26 Pasuk wuttinumoh negonne sephausuaen (neh wuttinunkumoh, Peter támetahhamauoncheh wuhtauog) n8wau, Sunnummatta ken kenauunn8p, ut tanohketeaonganit noh weeche.
18.27 Neit peter wonk ukquenauwontamun, kah teanuk monsh kutt8wau.
18.28 Neit monchanaog Jesus wutch Caiphas, en wussittumwae weekit, & nompoaeu, kah nag matta petutteau8og wussittum8ongane weetuómut, ishkont nishkeneunkheóog: qut woh meechwog paumukáuuttuonk.
18.29 Neit Pilate sohham na en, kah n8wau, Tohunneu matcheseonk k8che yeuoh pas8wau?
18.30 wunnamp8hamauóuh kah wuttinóuh, matta matcheseaénuegk, matta woh nuppas8wóun anaquabean.
18.31 Neit Pilate nah wuttinuh, Neemunók kah unne wussumók neanomatéóg. Newajeh Jewsog unnáhettit, Matta nummenuhksumun howan kenushonnanonut.
18.32 Onk woh ne wussuonk Jesus pakodche nnih, negonne missohhogkup toh pish ane nuppuk.
18.33 Neit Pilate petutteau wonk wussittumóe weetuómut, kah wéhkomau Jesusoh, kah wuttinuh, Ken ketass8t ut Jewse?
18.34 Jesus wunnamp8hamau, Yeu kussin nehenwonche; asuh onkatogig kuttukqunnaóus papaume neen?
18.35 Pilate wunnamp8hamau, Neen Jew? nehenwonche kutohtimoin, kah negonne sephausuenuog, nag kuppas8quog nuhhogkat, toh kutussen?
18.36 Jesus wunnamp8hamauoh, Nutass8tamóonk matta wutch 8m88 yeu muttaohket: nutass8támóonk ohtag yeu muttaohket, nuttinnumog woh ayeuwehteaog, onk matta nuppas8wutteoh Jewsut: qut yeuyeu nutass8tamóonk matta yeu 8m8unuh.
18.37 Newajeh unnont Pilate, Neit ken ketass8t? Jesus wunnamp8hamauoh, Ken kussin neen ketass8t: Newajeh neekeomp, yeu wajeh peyoomp yeu muttaohket: onk woh n8wawam wunnamuhkuteyeu88k, nishnoh howan 8taumasin wunnomwayeuonganit noh n8tam n8wadtauatongqussuonk.
18.38 Pilate wuttinuh, Teaguas wánamuhkuteyeu8uk? Kah yeu mahche n8wadt, sohham wonk en Jewsut, kah wuttinuh, Matta nunnamteauoh matcheseonk.
18.39 Kutahtomw8 usseonk woh pasuk kuppohquanumaúónumw8, ut paumukauuttuonganit: newutche unanatamóg woh kuppohquanumauónumw8 Jewse ketass8t?
18.40 Neit wame mishont8waog, n8waog, Matta yeuoh, qut Barabbas. Kah Barabbas mo komm8towaénin.
19.1 Neit Pilate newaj neemunau Jesus, kah wussasametahwhoh.
19.2 Kah matwaog ayimwog asinnekaúse chechetuhquab, kah upponamauoneau uppóhkukqut, kah wuthogqunheouh musque petasqusháonk.
19.3 Kah n8waog, Kutáaquompsunun Jewse ketass8t, kah wuttogkomóuh wunnutchegan88ash.
19.4 Newajeh Pilate wonk sohhog, kah nah wuttinuh, Kusseh kuppaudtauwunneau, onk woh k8wahteomw8 matta namteauoh matcheseonk.
19.5 Neit Jesus sohham, chetuhquábes[u ]asinnekóse chetuhquab, kah hogk8 msque petasqusháonk, kah Pilate wuttinuh, Kuhkinneok wosketomp.
19.6 Newutche negonne sephausuáenuog, kah aninnohsuenuog nauáhettit, mishont8waog, n8waog, Pummetunkuppunók pummetunkuppunók, Pilate nah wuttinuh, Neemunok, kah pummetunkuppunók, newutche matta nameteauôh matcheseonk.
19.7 Jewsog wunnamp8hamauóuh, N8tnaumatuonganimun, kah nashpe nuttinnaumatuonganun tummuhh8au nupp8onk, newutche wunnaumonahteau wuhhogkuh ut Godut.
19.8 Newutche Pilate yeu n8tog, nano wabesu
19.9 Kah wonk au wussittumwaekomukqut, kah unnau Jesusoh, Tunoh k8ch ontsem? qut Jesus matta wunnamp8hamauoh,
19.10 Neit Pilate wuttinuh, Matta kukken8s8h? sunnummatta k8wahteau8h, nutáhtóh menuhkesuonk kuppummettuhkuppunauwununat, kah nutahtoh menuhkesuonk kuppohquónununat.
19.11 Jesus wunnamp8hamau, Matta woh kutáhto8h menuhkesuonk ayeuuhkone nen, kuttumá aninnumauunumuk wutch waabu: newajeh noh paudtunkquean nuhhog, ánue missi ummatcheseonk.
19.12 Kah neit n8che Pilate ukkod pohquohwhunoh: qut Jewsog mishont8waog, n8waog, Yeuoh wosketomp pohquohwhunat, matta k8wetompoou Cesar: howan kohtahs8támweheont wuhhogkuh ayeuuhkonittue ken8nau Cesar.
19.13 Newaj Pilate yeu n8tog, sohh8wunau Jesusoh, kah nummatappu wussittumóe appuonganit, ne ayeuonk ussoweetamun Pavement, qut Hebrewont8waonk, Gabbatha.
19.14 Kah mo quagwoshweehtamoe paumukáuatuonk kah nahen puhshaquat: kah unnau Jewsoh, kuhkinneok kukketass8tam8mw8.
19.15 Qut nag mishont8waog, Monchanok, monchanok, pummetonkuppunok, Pilate nah wuttinuh, Woh nuppummetonkuppunau kukketass8tam8mw8? negonne sephausuaénuog wunnamp8hamauóuh, Matta n8ketass8tamum8mun webe Cesar.
19.16 Newajeh neit neh nah nunnumaúont pummetonkuppunnaónat, kah nag neemunáog Jesusoh, kah ummonchanóuh.
19.17 Kah kônunuk pummetonkuppúnauáonk, sohham en ayeuonganit ussowetamun Mishkonóntup ayeuonk, uss8wetamun Hebrewont8waonganit, Golgotha.
19.18 Ne wuttit pummetonkuppunawóneau, kah weeche neesuoh, aeéhtaeu pasuk, kah Jesus nashaúwe.
19.19 Kah Pilate wussukhum waj wahshont, kah upponamun pummetonkapunonganit, & wussukhonk mo, JESUS WUTCH NAZARETH, JEWSE KETASSOOT.
19.20 Yeu wussukwhonk neit monaog Jewsog wuttogketamunneau, newutche ayeuonk ne adt Jesus pummetunkuppunóuut, kishkeyeu8 otanat, kah tannussukkuhwhôsu Hebrew, Greek, kah Latine,
19.21 Neit Jewse negonne sephausuenuog unnáog Pilateoh, Ahque wussuk8h, Jewse ketass8t: qut ne wussuonk, Nen Jewse ketass8t
19.22 Pilate namp8ham, Toh ánsuhkhum, ne nuttinsuhkhumun.
19.23 Neit matwaog, mahche pummetunkapunnauahettit Jesusoh, neemunnumwog wuthogk8ongash; kah weyauut chippunumunaoash, nishnoh matwáu noh wutahtauun, kah wonk uppetauwoshqusháonk: kah ne pétauwoshqushaonk matta usquosin8h, nequttateasu
19.24 Newutche hettuog, Ahque sohqunnummuttuh, qut tannahtaadtitteuh, howan woh ahtunk, wussukwhonk woh pakodche nnih, noh án8wadt, Nag chippunnumóadtúwog nuthogk8ongash, kah ne nuppetauwoshqusháonk wuttittannohtáadtinneau, newaj matwaog yeush usséhettit.
19.25 Neit na kishke pummetunkapunonganit neepóog, Jesus ohkasoh, kah ohkasoh ummissesoh, Mary Cleophas ummittamwossoh, kah Mary Magdalene.
19.26 Newutche Jesus nauont ohkasoh, kah noh kodnetuhtouwaenin noh kishke neepau, neh womononcheh, unnau ohkasoh, Mittamwossis kuhkinneau Kenaumon.
19.27 Neit unnau ukkodnetuhtauaénumoh, Kuhkinneau kokas. Kah neit n8che hower noh kodnetuhtauaen wunneemunuh en wekit
19.28 Yeu mahche nnag, jesus wahteunk wame teanteaqussinish kezteausuash, noh wussukwhonk woh pogkodche nnih, n8wau, Nukkuhkutt8n,
19.29 Kah ne ponamun wunnonganit vineger, wunnumwohtineau spungut vineger, kah ponámunneau ut hysop, & upponamauóneau wutt8nut.
19.30 Jesus attumunuk vineger, n8wau, Kesteausu: kah nauanum uppuhkuk. & nupp8.
19.31 Newaj Jewsog, newutche mô quoquoshwen, onk woh mat muhhogkunk ogk8chen8og pummetunkapunneganit saboth-dayeu, (newutche ne saboth-day mishikkesukod) nanampasumáog Pilatoh, onk wuhkontash woh pohquetahhamun, onk woh amaunoog.
19.32 Neit matwaog peyaog, kah pohquetahhamwog wuhkontash, noh negonogk8chik, kah noh onkatog neh weeche pummetonkappunácheh.
19.33 Qut páonáhettit Jesusoh, kah nauáhettit mahche nupp8i matta uppohquttahhamauóuh wuhkontash.
19.34 Kah pasuk matwau ukkónukkéhtahwhoh ukqunnúhtugk, kah teánuk newutch sohham8m8 wsqueheunk, kah nippe.
19.35 Kah noh nag, wáuwau, & 8wauwáonk wunnómwám8, kah wahteau wunnómwau, onk woh k8namptamw8.
19.36 Newutche yeush nnihyeuash, noh wussukwhonk woh pakodche nnih, matta pish pokshán8h pasuk wuskon.
19.37 Kah wonk onkatog wussukwhonk n8wau, Nag pish ummónìnauóuh neh kônukkehtahwahetticheh.
19.38 Kah yeu máhche nnag, Joseph Wut-aramatha, (noh ukkodnetuhtaénumoh Jesus qut kemeu wutch qushaonk Jewsog) nanompassumau Pilatoh, woh wutamaunónat wuhhogkuh Jesus, kah Pilate 8namptauoh, newajeh peyont neemunau wuhhogkuh Jesus.
19.39 Na wonk uppeyan Nicodemus, noh negonne paohónup Jesusoh nukonáeu, & paudtó kenukkénausu myrre, kah aloes, papaume nequt pasuk8e-poundtúo.
19.40 Neit neemunnáog wuhhogkuh Jesus, kah 8weinágkinóuh hashabponakinit, nashpe spices, neáhussehettit Jewsog pósekinuttéhetticheh.
19.41 Ne ayeuonganit adt pummetonkápunáuut, ne áhteau tanohketeaonk, kah ut tanohketeaonganit wuske weenohkeyeu8, ne asquam howan posekinóont.
19.42 Newajeh na posekinahettit Jesusoh, newutche Jewsog ukquaquashweongane kesukkod, newutche weenohke páswohteau.
20.1 Ne week negonne kesukok peyau Mary Magdalene nompoaeu, ash papesukok, en weenohkeet, kah kuhkinneam qussuk amaunumunat wutche weenohkeet.
20.2 Neit quogqueu peyaóneau Simon Peteroh, kah onkatogeh kodnetuhtauaénin neh Jesus womononcheh, kah nah wuttinuh, Amaunaog LORD, wutch weenohkeet, kah tattahtoh ponáhettit.
20.3 Newajeh Peter sohhog kah noh onkatog kodnetuhtauwaen, kah peyaog weenohket,
20.4 Kah neeswe quógqueog, kah noh onkatog kodnetuhtaen nukkomau Peteroh, kah negonne peyau wenohket,
20.5 Kah nááusit, kah p8sámpit, naum hashabponagkenash ne séepshin, qut matta uppetutteaun.
20.6 Neit Simon Peter asuhauont peyau, kah petutteau weenohkeet kah naum hashabpónagkenash ne sepshin.
20.7 Kah chishkenitcháhou ne ohtagkup uppuhkukqut, matta weetshinn8h hashabponagkinit, weesquanausu chippe ohteau.
20.8 Neit petutteau noh onkatuk kodnetuhtauaénin, nóh negonne peyomp weenohkeek kah wúnnaumun, kah wunnamptam,
20.9 Newutche asquam wahteauog wussukwhongash, noh mos wutch omohkeu weenohkeet.
20.10 Neit kodnetuháuaénuog moncheog wonk en weekuout.
20.11 Qut Mary poquadche neepau weenohkeet, mau, kah maug nauwóseu, kah posampu weenohket.
20.12 Kah nauau neesuoh angelsoh wompésuoh, appuog pasuk uppuhkukqut kah onkatuk wussetit ne seepshikup Jesus wuhhôg.
20.13 Kah nag wuttinóuh, Mittamwossis, toh wutch mauan? Noh wuttinuh, Newutche amaunaog NulLordum, kah tatta ponahettit.
20.14 Kah yeu an8wadt, qushkeu, kah nauau Jesus neepok, kah matta wahteau8h noh Jesus.
20.15 Jesus wuttinuh, Mittamwossis, toh wutch mauan? howan natinneahwhadt, unnantog noh nanawehteunk tanohketeaonk wuttinuh, Sir amaunasah missohhamah toh ponas kah woh nutamaun.
20.16 Jesus wuttìnuh, Mary, quinnuppekompau, kah wuttinuh, Rabboni, ne nauwuttamun, Nussontimom.
20.17 Jesus wuttinuh, Ahque mussuneh, newutche asquam nukuhkuk8h en N8shut: qut uhsh neematut, kah nag us nen núkkuhkukquem en N8shut, kah kenaau K8sh8wout, kah en Nummanitt8mut, kah Kummanitt8m8wout.
20.18 Mary Magdalene peyau, kah wuttinon kodnetuhtauaenuh wunnauaonk Sontimoh, kah yeush wuttinonash.
20.19 Kah ne kesukok wanonk88k, ne week negonne kesukok, squontamash kophausik, kodnetuhtauenuog adt miaéhettit, qushaongan8 Jewsoh, Jesus peyau, kah nashaue neepau, & nah wuttinuh, Wunohteagk
20.20 Kah yeu an8wadt, nah wunnótinuh wunnutchegash, kah uppeteáganit. Neit kodnetuhtaénuog weekontamwog nauáhettit Lordoh.
20.21 Neit Jesus wonk wuttinuh, Wunnohteagk, neáne ann8sit N8sh, ne kuttinne an8nunneau.
20.22 Kah yeu án8wadt, wunnashanittauoh, kah wuttinuh, Attumun8k wunneetupanatamwe Nashauanit.
20.23 Howaneg ummatcheseonganóash ahquoantamauog, nag ahquoantamaóneau. Kah howaneg ummatcheseonganoóash matta ahquoántamauóog, nag matta ahquoantamauonaôash.
20.24 Qut Thomas noh pasuk nabo nees8wutcheg, uss8wesu Dydamus matta weetômuh Jesus páont.
20.25 Onkatogig kodnetuhtauáenuog newaj unnáhettit, Nummahche nauómun LORD: qu[t] wuttinuh, Kuttumma naumon kahkinneasimuk kenuhwhegash, wunnutcheganit, kah petauwon nuttinwhunitch ne adt kuhkinneasimuk kenuhwhegash, kah petauwon nunnutch uppeteóganit, matta n8namptam8h.
20.26 Kah mahche nishshwosuk tahshikquinukok, wonk ukkodnetuhtaenumoh moiéoh, kah Thomas 8weetómuh; Jesus peyau, squoantamash kobhausik, kah nashaúwe nepau, kah n8wau, Wunnóhteagk.
20.27 Neit unnau Thomasoh, Paudtunish kuttinwhunitch, kah naish nunnutchegash, kah padtunish kenutcheg, kah petauush nuhpeteagunit, ahque chanantash, qut wunnamptash.
20.28 Kah Thomas wunnamp8hamauoh kah wuttinuh, Nussontimom, & Nummanitt8m
20.29 Jesus wuttinuh, Thomas, newutche kenaeh, k8namptam, wunnanumóog nag matta naum8gig, kah onch wunnamptamwog
20.30 Kah wonkatoganish monatash kuhkinneasuonganash Jesus ussu ut anaquabenit ukkodnetuhtaenumoh, matta yeu adt wussukwhosinogish yeu wussukwhonganit.
20.31 Qut yeush wussukwhosuash, woh k8namptamw8 Jesus noh Christ wunnaumonuh God, kah nashpe k8namptam8ongan8 woh k8tahteauunneau pomantamóonk nashpe 8wesuonk.
21.1 Mahche yeush nnag, Jesus wonk naehtauau ukkodnetuhtaénumoh, ohquonneu ketahhannet Tiberias, kah yeu wuttinne nahtuhkon wuhhogkuh.
21.2 Nag móe appeupanneg Simon Peter, & Thomas ussowesu Dydamus, kah Nathaniel Ukcana en Galile, & wunnaumonuh Zebede, & onkatogig neésuoh ukkodnétuhtaénumoh.
21.3 Simon Peter nah wuttinuh, N8tamôgquam: Nag wuttinóuh, Neenan wonk k8weecháunnumun: sohhamwog, kah p8suog teanuk kuht8nogqut, kah ne nohkog wanne teag nehteau8og.
21.4 Qut nompuhkeik, Jesus neepau keehchippam, qut kodnetuhtaénuog matta wahteau8og noh Jesus.
21.5 Neit Jesus nah wuttinuh, Mukkiesog, k8meechumimw8? wunnamp8hamauouh, Matta.
21.6 Kah nah wuttinuh, Ussishan8k hoshabp uninnuhkôunnieu kuht8nogqut, kah woh kenampteamw8. Newajeh ne ussishanahettit, kah matta tapenumóog ukkuhpunnonaoont, newutche muttaan8og namóhsog.
21.7 Newajeh noh kodnetuhtauwaen, Jesus womononcheh, unnau Peteroh noh LORD. Neit Simon Peter n8tog noh LORD, petukquobpussu wunn8tamogquáeu hogk8onk, (newutche poskissup) kah quehshau en kehtahhannet.
21.8 Kah onkatogig kodnetuhtaénuog peyaog ut kuht8nogquemesit (newutche matta na8sukom8og nunohkomuk, qut papaume neesit pasuk8ishquanogkod) wutánchimáog hashabpoh nashpe namohsoh.
21.9 Neit quenau peáhettit nunohkomuk, naumwog n8htau mohkassaash, & namohsog ne wutappósinneau, kah petukqunneg.
21.10 Jesus nah wuttìnuh, Pas8k nawhutch namohsog neg padtuhwhágig.
21.11 Simon Peter kuhkuhqueu, & kuhpinau hashabpoh, wunnumwapinneau mogkommáquog, nequt pasuk8wog kah napanna tahshinchag kah nìshuog; kah ônnau monaog, qut matta hashap pahshaou.
21.12 Jesus nah wuttinuh, Peyonk meetsek. Kah matta howan ukkodnetuhtaénumoh tapenum8 wunnat8tomauonat howan ken? wahteauhettit yeuoh LORD.
21.13 Neit Jesus peyau, kah neemunum petukqununk, kah nah wuttinnumauon, kah wonk namohsoh.
21.14 Ne nashwunnú8k Jesus wùnaeéhtaônat ukkodnetuhtaénumoh, mahche omohkit wutch nuppunat.
21.15 Neit mahchep8hettit, & Jesus unnau Simon Peteroh, Simon, wunnaumonuh Jonas, k8womauseh ánue onk yeug? wuttinuh, Nux, LORD, k8wahteoh k8womon8onk, wuttinuh, Sohkomm8s nutshepsemesog.
21.16 Wonk wuttinuh nahohtôeu, Simon, wunnaumonuh Jonas, k8womauseh? Wuttinuh, Nux, LORD, k8wahteoh k8womonsh, Wuttinuh, Sohkomm8s nutsheepsumog.
21.17 Wuttinuh shwudt nompe, Simon, wunnaumonuh Jonas, k8womauseh? Peter wuttamantam, newutche wuttinnon shwudt nompe, K8womauseh? Kah wuttinuh, LORD, k8wahteoh wame teanteaquassinish, k8wahteoh k8womonsh, Jesus wuttinuh, Sohkomm8s nutshepsumog.
21.18 Wunnamuhkut, wunnamuhkut kuttinsh, Ash nunkompáean, kupputtukquobpus, kah kuttôn toh kod ôan: qut kutchisuean, pish kussummogkénum kuppittenash, kah onkatuk pish kupputtukquobpunuk, kah pish kuttiss8unuk uttôh mo unnanatam8an.
21.19 Yeu 8che yin, nauwuttam88 uttôh pish áne nuppuk, sohsum8ónonat Goduh, Kah yeu an8wadt, wuttinuh, Asuhkah..
21.20 Neit Peter quánuppekompauut, nauau noh kodnetuhtaen Jesus womononcheh, asuhkausu, noh ompatussukup wohpanagunit wunnonkque meetsinneat, kah n8wau, LORD howan noh wánass8mukquean?
21.21 Peter nauont, unnau Jesusoh, LORD, kah toh yeuoh (pish ussen) wosketomp?
21.22 Jesus wuttinuh, Unnantog noh appit na en nuppeyónat wonk, ne toh kittinhukqun asuhkah ken.
21.23 Neit yeu n8waonk n8tunkquot ut 8weemattinneat, noh kodnetuhtauaen matta pish nupp8, qut Jesus matta wuttinuh, matta pish kenupp8; qut, Unnantog na wutappinneat na en wonk nuppeyonat ne toh kittinhukqun.
21.24 Yeuoh noh kodnetuhtauaenin noh wauwodt yeushoh, kah yeush 8sukkuhhumunash, kah n8wahteómun 8wauwaonk wunnomwóm8.
21.25 Kah onkatoganish m8natash Jesus nish ásechish, nash wussukwhôsik nishnoh pasuk, nuttenantam muttaohkit, matta woh womuttan8ash nish wussukwhonganash woh wasukkuhhumukish. Amen.
