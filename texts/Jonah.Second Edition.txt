1.1 KAH wuttinn8waonk Jehovah peyaónuk Jonah wunnaumonuh Amittai, n8wau,
1.2 Neepaush áush Nineveh, ne mishotan kah ayeuhkonittue mishont8wohtash: newutche ummatchetowongan8 peyom8 ut anaquabeh.
1.3 Qut Jonah neepau usishon[a]t Tarshish, wutch anaquabit Jehovah: kah womussu en Joppa, kah namehteau kuht8nog [ô]m8 Tarshish: neit 8adtehteau ukqushkodteaonk, kah uppetukon, 8weechauonat en Tarshish, wutch anaquabit Jehovah.
1.4 ¶ Qut Jehovah ann8nau mishe wabanoh en keitahhannit, kah mishetahshinut keitahhannit newaj kuht8nog omog sukqushunk.
1.5 Neit pumóhhamwaenuog wabesuog, kah nishnoh pasuk ummauunitteauau um-Manitt8moh, kah touóhpuhteáog maumachiash en ketahh[á]nit, wunnunkitteauunaóut kuht8nog, qut Jonah appu sussippoe kuht8nogqut, kah noh seepsin, kah kussukaueu.
1.6 Neit kuht8nogque sontim uppeyaonuh, kah wuttinuh, toh kuttinnauwuttam, woi koéaénin, t8hkish wehquetumau ku Manitt8m, toh neit G<od> woh mehquanumukquean, onk woh monunnupp8mun.
1.7 Kah uttuog nishnoh wetompaittuog. peyunk, kah tanohtóadtitteuh, onk woh k8wa[h]teomun howan waj yeu mach[u]k nukkuhkongqueog, neit tanohtô[a]dtuog, kah tanohtôadtuonk pogkussumog Jonah.
1.8 Neit nag wuttinouh, ussinan k8wehquetumauunumun, howan waj yeu machuk nuhkuhkongqueog: toh kuttin annúhkaus, kah toh noh k8m? kah uttiyeu kutohk? kah howae missinnin ken?
1.9 Kah nah wuttinuh, nen wut-Hebrew, kah nukqush Jehovah kesukque Manit, noh kezteunk keitoh, kah nobohteai.
1.10 Neit wosketompaog m8cheke wabesuog, kah wuttinóuh, toh waj yeu ussean, (newutche wosketompaog wahteauog noh wutchiphauau wutch anaquabit Jehovah newutche nah wuttinnon.)
1.11 Neit nag wuttinóuh, toh woh kuttinhennumun onk woh keitoh nutawepené[u]túnkumun (newutche keitoh wahwaabu, kah mishehtashin)
1.12 Kah noh wuttinuh, tahshineg, kah unnohkonegk keitahhannit, neit pish keitoh kutawepenehtunkquneau, newutche n8wahteo[h], wutche nen mishehtash nuhkuhkongqueóg.
1.13 Qut wosketompaog menehtipweeáog paudtauun[à]t nunohkomuk, qut nag wunn8nunnumuneau: newutch keitoh wawaabem8, & mishetahshin, wutayeuhkonuh nah.
1.14 Newaj mauunitteauwáhettit L<ord>, kah n8waog, k8wehquetumaúunumun woi Jehovah, k8wehquetumaúnumun: ahque unkapunadtuh wutche yeuoh wosketomp uppomantamóonk, kah ahque ponamaiinnan mat woskehuwae musqueheunk; newutche ken, woi G<od>, kummahche ussen nean tap[é]neam[e]n.
1.15 Neit nemunáog Jonahhoh, kah wuttinuhkonáuh keitahhannit, kah keitoh ahque wahwaabem8,
1.16 Neit wosketompaog m8cheke qushaog Jehovahoh, kah sephausuog en Jehovahut, kah quoshowáog.
1.17 ¶ Kah Jehovah quagwashwéhtauau mishe namohsoh ummisseashqunneat Jonah, kah Jonah appúp namos wunnogkussit nishikkesukquaeu kah nishwinash nukonash.
2.1 NEit Jehovah peantamauop Jehovah um-Manitt8moh wutch wunnokkussit namos.
2.2 Kah n8wau, nummauunnitteau Jehovah, newutche n8tamehpunáonk: kah nunn8tunkup; wutch wunnogkussit chepiohkomuk nummau, kah ken8tam n8wadtauatonkqussuonk.
2.3 Newutche kuppogkenéh en m8nóiyeuit, nashaue keitahhannit, kah tomogkonash n8weenuhkunkqunash: wame kuttugk8mog kah kutt88pahhaiyeum nuppaumuhkongquog.
2.4 Neit nussip, nuppogkenit wutch anaquabean, qut wonk nuttinuhquain nogque k8neetupanatamwe templut.
2.5 Nippeash n8wéenuhkunk, wehque nukketeahogkóunit, m8nói nunnuhkuhkunk waéenu, moskehtuash weenagishin nuppuhkuk.
2.6 N8womsip [en?] wutchómuhque wadchuut: ohke nashpe up-barsumash nummicheme wéenuhkunk: qut kukkuhkuhk8uttah nuppomantamóonk wutch anitut, woi Jehovah num-Manitt8m.
2.7 Nukketeahogkou sauunuk ut nuttinnómiyeumut, nummehquanumomp Jehovah, kah n[u]ppeantamoonk kuppeyaónuk, ut wunneetupanatamwe kut-templumut.
2.8 Nag k[e]hkinneásitcheg pann8wae tahn8cheyeu8gish, nag ahquontamwog nehenwonche ummonaneteaongash.
2.9 Qut kussephamoush nashpe tabuttantamoe wadtauatonkqussuonk, nutóadtuhkon ne quoshoáomp; wadchanittuonk wutchayeum8 Jehovah,
2.10 ¶ Kah JEhovah ken8nau namohsoh, kah menadtam Jonahoh en nabohteaiyeuut.
3.1 KAh wuttinn8waonk Jehovah péyaonuk Jonah nahohtóeu, n8wau,
3.2 Omohkish, ash Nineveh ne misheotanat, kah kuhk8tum[a]n ne kuhk8tomwehteaonk ne ánon.
3.3 Neit Jonah neepau, kah au Nineveh neaunak wuttinn8waonk Jehovah, kah Nineveh muttaaotánayeu8p, nish8kesukquae pomushaong[a]nu.
3.4 Kah Jonah n8che petutteau otanat nequttekesukque pomusháonk kah mishont8wau, kah n8wau, majish yauunchatikquinne, kah Nineveh pish kepuhkon.
3.5 ¶ Newaj Nineveheh missinninnuog wunnamptauâog Godoh, kah wahtea[u]wahuwaog mat meetseonk, kah hogk8og man8tiónak, wutch masugkenuk pajeh peississit.
3.6 Newutche ne wuttinnowaonk peyaônuk Nineveheh ketass8t, kah neepau wutch wutass8tamoe appuonganit, kah amaunum 8nhogk8, kah hogk8 man8tiónak, kah appu pukquekontu.
3.7 Kah wahteawáhuwon kah n8tamwahuwon papashpe Nineveh, nashpe ukkuhquttumôonk ketass8t kah wussontimomoh, n8waog, wosketomp, asuh pupinashim, herd, asuh flock, ne teag qutchéhtam8hkutch, nadtuphettékitch, kah wuttattam8hettékitch.
3.8 Qut wosketomp kah p[u]ppinashim hogquehtch man8tiónak, kah mishont8wae mauunitteauwahettich Godoh, nux nishnoh pasuk quinnuppeitch wutch ummatche mayit, kah wutch wutcheké[a]yeum ut wunnutcheganit.
3.9 Howan woh 8wauwoh G<od> quinnuppeit, kah aiuskoiantog, kah quinnuppeit wutch ummishe musquantam8onganit, onk woh mo nutonkappunnomun.
3.10 ¶ Kah G<od> naum wutanâkausuwonganooash, nag woh ukquinnuppénaôout wutch ummatchemáyeuôut, kah G<od> aiuskoiantam machuk ne án8wop wuttinheonat, kah matta wutussein.
4.1 QUt Jonah muttae matta weekontam8, kah m8cheke musquantam.
4.2 Kah peantamauau Jehovah, kah n8wau, k8wehquetumoush, woi Jehovah, sunnummatta yeu nusseináh, ash apean nutohkeit? newaj spuhh8waomp Tarshish; newuche n8wahteoh ken kitteamonteanitteae Manit, kah kummonanitteam, kah kukquohque musquanitteam, kah kummishe womoaus, kah kutaiuskoiantam machuk.
4.3 Newutche woi L<ord> yeuyeu amaunumah nuppomantamoonk, newutche an wanegik woh nunnupunat, onk neit pomantamon.
4.4 ¶ Neit Jehovah n8wau, sun k8ne musquantam?
4.5 Neit Jonah sohham wutch otanat, kah appu wutchepwoe otaniáeu, kah na wuttit ayimun wetu, kah wutagwapin onkauohtau[t], onk woh naum toh ának otan.
4.6 Kah Jehovah Manit quagwashweetam quon8asq, kah wunnúhkenumauun Jonahoh, onk woh ne onkauohteau ut uppuhkukqut, pohquohwhunónat wutch wunnuánatam8onganit: neit Jonah m8cheke wekontamwôntam quon8asq.
4.7 Qut G<od> quagwashwéheau 8hquoh nahohtoe kesukodte mohtompog, kah togkodtam quón8asq kah uhp8hteau.
4.8 Kah n$nih pashpishont, G<od> quagwoshwunau menuhke wutchepwoshinneuh, kah nepáuz kussohpsum uppuhkuk Jonah, kah sauunum, kah kodtantam wunnupinnat, kah n8wau, an wunnegik nunnupinat, onk nuppomantamunat.
4.9 Kah G<od> unnau Jonahoh, sun k8ne musquantam wutche quon8asq? kah n8wau, n8ne musquantam, en nuppunat.
4.10 Neit Jehovah n8wau, kukkitteamonteanittam quon8asq, ne matta ádtananakauséop, kah matta keneekittea8un, ne sonkukup pasuk nukon, kah nupp8m8 pasuk nukkon.
4.11 Kah sunnummatta woh n8wohquontam8h Nineveh ne keitotan, uttoh adt nequt pasuk8e kah neesneechage muttannonganog kussuog, neg matta wahteau8gig nashaue wuttinohkóinit kah menadcheanit, kah monaog puppinashimwog?
