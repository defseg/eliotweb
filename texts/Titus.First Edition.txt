1.1 PAul wuttinneumoh God, kah uppostleumoh Jesus Christ, neyaunag wunnamptam8onk neh pepenauonche God, kah samp8áonk wunnamuhkuteyeuuk ne wadchiik Manittowompóonk.
1.2 Anoósinneat micheme pomantamóonk, ne God, matta woh pann8wou, ukquoshauónah asq ahkéin8g.
1.3 Qut ne woh adt8che n$nag, 8wohteauwahuwonash wuttinn8waonk, nashpe kuhk8tomwehteaonk, ne pabuhtánumimuk, neyaúnag wuttann8team8onk God nuppohquohsuaeneumun.
1.4 En Titus$ut, nehenwonche nunnaumon, neyaunag nanwe wunnamptamóonk, kitteamonteanittuonk monaneteaonk kah wunohteaonk wutch Godut k8shinnónut, kah Lord Jesus Christ n8wadchanuaéneumun.
1.5 Newajeh yeu nukkonun ut Creetut, woh k8nohtáuunat nish asq ananógish, kah ayeuonnaóut Eldersog, nish$noh ut keiht8tanat, neyáne kehtimunop.
1.6 Howan mat mataunchem8unónt, nequt8hkauont, wunnechanoh pabuhtanumukqussinit, matta spunnanómuk nanwonneumoongash, asuh matta n8swuhtamunegk.
1.7 Newutche nohtompeantog m8che mos mataunchem8óneau, neyane wunnanawunumunk8moh God: matta chápeneg uttoh[-]unnantog, matta teanuk musquanittam8, matta weeksippam8 wine, matta togkommuwóou, matta neehnéhteao wutch nishkeneungque anùhomóadtuonk.
1.8 Qut womontam wunnenahuwaenú8ut wekit, womonau wunnet8oh, manunáyeu, sampweussu, wunnetupanatam, wussuhhou.
1.9 Menuhkenum wunnamptamwe wuttinnowaonk, neyane kuhk8tomáuut, onk woh tapenum, nashpe sampwe kuhk8tomwehteaonk, naneeswe 8wehquetumunat, kah uppóhquetumunat neg chekéeunn8wacheg.
1.10 Newutche monaog matta n8swehtamógig, kah tahn8che keket8hkaenúog, kah as8kekodteam8enuog nanáunne neg quosqusausitcheg.
1.11 Neg wutt8n8ash m8che woh kobhamuk, nag kepúhteaog mamusseu wetuómash, kuhk8tomwehteaog nish matta woh kohk8tomwehteahettegish, wutche nishkeneunge aneuhomóadtuonk.
1.12 Nagumau pasuk, nehenwonche ukquoshodtumwaenúm8uh n8wau, Cretiansog nagwutteae pann8waog, matche puppinashimwog, tuhkekunkqutchaog.
1.13 Yeu wauwaonk wunnamuhkuteyeu8, newutche uhnkque ôushkom8k, onk woh nag sampweyeu8og ut wunnamptam8onganit.
1.14 Ahque kuhkeihtamwehettich Jewse nanwonchem8wongash, wutann8team8wonganú8ash wosketompaog, nish amaém8ugish wutch wunnamuhkuteyeuuk.
1.15 En pahketeahahetcheg wame teanteaguashinish pohkiyeuash, qut neg nishkhetcheg, kah mata wanamptam8gig, matta teag pohkano, qut wuttnantam8onk kah ummetahhannitt8mwoh nish keteausu.
1.16 N8waog n8waheòmun God, qut ut wutanakausuongan8wóut, ukkohkonn8waunóuh, ôhquanumukqussuog, kah matta n8swehtamòog, kah nish$noh wunánakausuonk panneunnantamwog.
2.1 QUt ken n8wash nish tapeneunkquokish wunnekuhk8tomwehteaonganúut.
2.2 Keihchenúog manunnaihettich quttiánumwaenúhettich, qussuhh8wenúhettich, sampwesuhettich ut wunnamptam8onganit, ut womoausuonganit, ut manunnussuonganit.
2.3 Neyané wonk keihtittamwussog, wuttinniyeuongan8 onatuh wunnetupanatamwe mittumwussissut, matta pann8wae spinnohteaenúog, matta weeksippamwaenúog, kohk8tomwehteacheg wanegigish.
2.4 Onk woh kuhk8tomauòog wuskittamwussoh manunnissinneat, 8womononaòut wessukòowoh, 8womononaòut wunneechan8oh.
2.5 OOwaantamunnaóut, kohkonantàmunnaóut, apitcheg wekuòut, wunnetuog, n8swehtauwaog nehenwonche wessukóuh, ne wuttinnowaonk God matta blasphemaongan8ut.
2.6 Neyane wehquetumau wuskenuog waantámunnaóut.
2.7 Nish$noh$ut wame nahteteash kuhhog uhshuónat en wunanakausuonganit; ut kukkuhk8tomwehteaonganit matta aniñ8onk, quttianittuonk, kah pahkesuonk.
2.8 Sampweyeuonk, ne matta woh mataunchem8wontam8muk, noh panneyeuit wutche ken woh akodchu, mátta teag machuk kuttukk8unnóut.
2.9 Nanompassum wuttinneumunneunk, wunn8swetauwonaóut nehènwonche wussontjmóm8uh, kah 8ne wussikkitteakónaóut nish$noh$ut, matta wonk wunnamp8hamauónaóut.
2.10 Matta komm8t8unnaóut, qut nahtuhkonat wame paubuhtanittuonk, onk woh wunnehteauog ukkuhk8tomwehteáonk God k8wadchannuwaenúmun nish$noh$ut.
2.11 Newutche ukkitteamonteanitteaonk God, ne paudtauóm8uk wadchanittuonk, nauweéhtauont wame wosketompuh.
2.12 Kukkuhk8tomungqun, onk kohkon8waog mattannitt88onk, kah muttaohkée matchekodtantam8ongash, woh kummanunne, kussampweusseàe kah manittóoe pomantamumun, yeu muttaohket,
2.13 Askouwompattamunat ne wunnanatamwe annoósuonk, kah wussohsumwae nogqussuonk masukkenuk God, kah n8wadchanuwáeneumun Jesus Christ.
2.14 Noh maguk wuhhogkuh wutche kenawun, woh kummanouhikqunnanónut wutch wame matcheseonganit, kah uppahketeauónat muhhogkuh chippe missinninnùog zealousue wunanakausitcheg.
2.15 Yeush n8wash kah wehquetush, kah aushkoash nashpe wame quttianatuonganit, ahque howan jishanumukqush.
3.1 MEhquontamwahuash wutagwappehtamunnaóut negonneyeu8gish, kah manuhkagish, n8swehtauonat magistratsuog quoshwehtamunat nish$noh wunanakausuonk
3.2 Matchenuhteók howae wosketomp m8hm8skũuhteok, nanouussek, nahtinahettich wame wosketompaog wame manunnissuonk.
3.3 Newutche nenawun wonk momansh nummattammag8munnónup, matta n8swetamómunnónup, nutas8kekodteamununn[ó]nup, nutussemunnónup m8cheke matchekodtantam8ongash, kah wekontam8ongash, nuppomantamumunónup ishkauánatuonganit nussekeneausimunnónup, kah sekeneáittimunnónup.
3.4 Qut mahche nahtittead, ukkitteamonteanitteaonk, kah 8womoausuonk God k8wadchanuwaeneúmun, nohque en wosketompaog.
3.5 Matta nashpe sampweusseáe anakausuongash, nish aseagish, qut neyaûnag ummonánitteaonk ne wadchanukqueog nashpe wuske wonk wunneechan8e kutchessumóonk, kah nashpe k8wuskhikqunnanonut wunnetupanatamwe Nashauanit.
3.6 Ne m8cheke sokanumungqueog nashpe Jesus Christ k8wadchanuaeneúmun.
3.7 Onk sampwogquánumitteaog nashpe ukkitteamonteanitteaonk, woh kutayeuwutteamun nompeneuónat, neyaûnag annoóntamoe micheme pomantamóonk.
3.8 Yeu wunnamptamwe unn8wáonk, kah yeush nukkodtantam nagwutteae kummenuhkeinneat, onk nag wanamptauoncheg God, woh ahchue usseog wunanakausuongash, yeush wunnegenash, kah wutcháyeuonganu8ash wutch wosketompaog.
3.9 Qut chippehtash as8ke nat8tomwehteaongash, kah pometuongash, kah penuánittuongash, kah m8hm8squttuongash papaume naumatuonk, newutche nish matta wutchayeuonganunn8nash, kah tahn8cheyeu8ash.
3.10 Wosketomp noh heretikuit, mahche pasukqut kah neesit auskomóg, pogkén8k.
3.11 Wahteaueóg noh ne àniyit, noh omp8uhchikohkon, kah matcheseu, noh spunnonau wuhhogkuh.
3.12 Ann8nog Artemas en kuhhogkat asuh Tychikus, menuhkekodpeyaauseh ut Nicopolis: newutche nummahche kesantam na nuppopónsinnon.
3.13 Zenas wuttinaumatuonganenin, kah Apollos menuhke nag ogguhse weechau, ahque teag quenauwehikquehettich.
3.14 Kah yeug wadchiitcheg nuhhogkanónut, netuhtauwehettich ussenat wunanakausuongash, wutche wunauwohteaongash, wutch matta ummeechumméinnaóut.
3.15 Wame neg weechiyeumutcheg k8wonkumukquog, wonkum nag womonukqueagig ut wunnamptamunat, kitteamonteanittuonk weetomuk8k wame. Amen.
Epilogue Wutussukkuhwhosu Nicopolis ut Macedonia, en Titus$ut.
