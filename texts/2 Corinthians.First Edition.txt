1.1 PAul Uppostleumoh Jesus Christ, nashpe wuttenantam8onk God, kah Timotheus kematin, en moeuwekomonganit apitcheg Corinth, weche wame wunnetapanatogig ut wame Achaia.
1.2 Kitteamonteanitteaonk apehtunk8k, kah wunohteáonk wutche God ut k8shinnonut, kah wutch Lord Jesus Christ.
1.3 Wunnanumunaj God, 8shoh Kelordumun Jesus Christ, 8sh8oh monaneteaongash, God wame áyig wekontamwàhuaonk.
1.4 Noh wekontamwahikqueog ut wame k8tamehpunonganónut, onk woh kuttapenumumun nag wekontamwaheonat, toh áne wuttamehpunacheg, nashpe ne wekontamwàhettuonk ne adt wekontamwahikqueog God.
1.5 Newutche neyane 8taméhpunnaongash Christ monak ut kuhhogkanónut, netátupeh n8wekontam8ongan wonk monak nashpe Christ.
1.6 Kah onkapunaog, ne wutche ne k8wekontamowongan8, kah k8wadchanitteaongan8, ne ayimũkqueog chequnehtamunat nish nan wuttammepunnaongash, nish nenawun wonk chequnehtamagish, asuh wekontamwahetteaog, newutche ne k8wekontam8ongan8 & k8wadchanitteaongan8.
1.7 Nuttannôussuongan papaume kenaau menuhki, wahteauog, neyane kenaau chachaube attumunumóg 8taméhpunnaongash, kah pish wonk netatuppeyeu8 k8wekontam8ongan8.
1.8 Newutche matta kuttenanumunn8mun neematog matta k8wahtea8unnaóont n8tamehpunnaonganunnonash, nish páaonukqueogish ut Asia, nenawun nukkinnequohhukumunnonup anue onk nish quttuhhum8ongash, anue ouk ne menuhkesuonk, neit wannehkont nutannôusseúmun pomantamóonk.
1.9 Qut nutahtomunnónup nupp8e wussittumóonk ut nuhhogkanonut, onk woh mat nupaubahtànumómun nuhhogkanonog, qut God noh omohkinont nupp8oh.
1.10 Noh pohquohwhunukqueogkup ne wutch móhsag nupp8onk, kah noh pohquohwuss8adt, kah noh pabuhtanumogkut, kuppohquohwunukqunnanónut.
1.11 Moeu aninnumôadteog nashpe kuppeantamwa[n]shhuonganū neyane ahtauogkup monanetéaong nashpe wutannumóadtuongan8 monacheg, onk woh tabuttantumóonk magun nashpu monacheg wutche nenawun:
1.12 Newutche yeu n8wekontam8ongan, 8wauwaonk nummetahha[n]i[u]tt8mun, pasukqutteàhhuongane, kah mamittoe pahketeahahuongane, matta nashpe weyausue waóntamóonk, qut nashpe ukkitteamonteanitteaonk God, n8ch pomaiinnean yeu muttaohket, kah wonk m8cheke nogquein kuhhogkaóut.
1.13 Newutche wanne onkatogish k8sukuhhumaúunnómun, qut nish agketamógish kah wet8ódtamogish, kah nuttannóus woh k8wet8adtamunnáoash pajeh wohkukquoshik.
1.14 Kah wonk nenawun k8wet8ómìmun nawhutch, nenawun k8wekontam8wósinan, neyane kenaau wonk k8wekontamóunnumun, ut ukkesukkodtumut Lord Jesus.
1.15 Kah yeu ánanatamon, kukkodpeyauàunumwop negonne, onk woh kutattumunumw8 nahohtôeu kitteamonteanittuonk.
1.16 Kah kupaumakauununnaóont en Macedonia, kah wonk kuppeyauóunnunnaóont wutch Macedonia, kah nashpe kenaau ken8sekiinneaóont nogque en Judea.
1.17 Newutche yeu ánanatamon, sun nuttoh eiyan8wam? asuh ne anântam, sun nuttenantamun neyâunag weyaus, woh kenaumuneau ut nuhhogkat nux, nux, matchaog, matchaog.
1.18 Qut God wunnamuhkuteyeu8it, nukkutt8wonganunnonash nogque en kuhhogkaóut, matta mo nux kah matchaog.
1.19 Newutche wunnaumonuh God, Jesus Christ noh kuhk8tomungqueogkup nashpe nenawun, nashpe nen, kah Silvanus, kah Timotheus, matta mo nux kah matchaog, qut ut nagum, mo nux.
1.20 Newutche wame ukquoshauwaongash God, ut wuhhogkat nuxeu8, kah ut wuhhogkat amenu8, ut wussohsum8ōganit God nashpe nenawun.
1.21 Yeuyeu noh manuhkehikqueog, weche kenaau, ut Christut, kah sasequnukqueogkup, noh God.
1.22 Noh wonk kukkinneasue manuhkeh[ì]kqueog, & kitche kittinnummuukqun nashauanitto kuttahhunnonut.
1.23 Wonk n8wehkom God wauwonat nukketeahogkounoh, wutche kummukk8noqunaoònt ash nuppeyoh Corinth.
1.24 Matta newutche nanawunnán k8namptom8ongan8, qut kuttannumauunnumun wutch k8wekontam8ongan8, newutche nashpe wunnamptam8onk keneep8m8.
2.1 QUt yeu nukkesantamun ut nuhhogkat, matta wonk neuantamwe, kuppeyauunn8naoont.
2.2 Newutche n8hennog, howan neit noh wekontamwahit, qut noh neuanatamheog.
2.3 Kah yeu k8sukuhhumauununneau, ishkont peyaon, nag n8ch neuanatamununk nag woh waj wekontamoneg, pabahtanumunog kenaau wame, n8wekontam8onk k8wekontam8ongan8, kenaau wame.
2.4 Wutche mocheke ohquanittam8onganit kah neuanatam8onganit, ut nuttahhut k8sukkuhhumauônumw8 nashpe m8cheke wussippe-qunneat, matta woh wutch keneuanatamunaòont, qut woh k8wahteounaòo[n]t k8womunn8onganun8 ne ohtau m8cheke wutche kenaau.
2.5 Qut howan neuantamwáhit, matta nunn8hik8, qut nawhutche, ònk woh matta k8saume wannéhun8m8 wame.
2.6 Tapeneunkquot noh ne aniyit wosketomp, yeu áne sasamatahwhut nashpe monácheg.
2.7 Nemehkuh pannein, anwoh ahquoantamauog kah wekontamwaheòg, ishkont paguodche, noh musheashqun nashpe wussaume neuanatam8onk.
2.8 Newutche k8wehquetumonumw8, onk woh kummenuhke womónau.
2.9 Newutche yeu wutch wussukhumauunogkup, onk woh n8wahteoh kukqutchhetteaongan8, uttoh kuttinne n8swetamuneau wame.
2.10 Howan ahquoantamauog, nen wonk nutahquontamau: ogquoantamauogkus ne teaguas, noh ahquoantamauog, wutche kenaau nutahquoantamun, anaquabit Christ.
2.11 Ishkont mattanit k8nuhkongqun, newutche matta kutass8tu8netam8mun wutass8keteaongash.
2.12 Wonk paóon Troas nukkuhk8tomuhkonat 8naunchem8onk Christ, kah sqoant n8woshwetunkqun nashpe Lord.
2.13 Wanne chequnappu nunashauonk, newutche matta namheóh Titus nemat, qut nôkonog, na n8ch ónap Macedonia.
2.14 Kah tabuttantamauunaj God, noh nagwutteae wekontamwáhikqueog ut Christut, kah wahteauwáhuau ne weekog 8wahteóonk nashpe nenawun nish$noh ayeuonganit.
2.15 Newutche nenawun ut Godut 8wetemunkqussuonk Christ, nag ut wadchanitcheg, kah nag ut awakompunácheg.
2.16 En pasuk8unneat wuttissumunkqussuonk nupp8onk, en nupp8onganit, kah onkatog wuttissumungqussuonk pomantamôonk en pomantam8onganit: kah howan tapeneungqussit yeush ut.
2.17 Newutche nenawun matta nutogqunneungqussúmun monaog neg anséhteunkig wuttinn8waonk God, qut ut pahketeahaonganit, qut neyane nashpe God, anaquabit God, nukkeket8hkaunnomun Christ.
3.1 SUn nunn8che wonk waeenomómun nuhhogkanónog? asuh sun nukquenauhikkumun, neyane onkatogig waenómue wussukwongash en kenaau, asuh waenómue wussukwongash wutche kenaau?
3.2 Kenaau n8waeenòmue wussukwhosuonk, wussukwhosu ut kuttahhunónut, wahteauun kah ogketamun nashpe wame.
3.3 Newutche wahteauwáhuwáe k8wahteauwahetteaneau 8sukúhwhonk Christ, kesteòmuk nashpe nenawun, matta wussukwhôsino nashpe ink, qut nashpe wunnashauanitt8moh pomantamwáe God: matta hassunne áhhut wussukwôsimuk, qut 8weyause ahhut wussukwhosimukish metahhut.
3.4 Kah yeu paubahtantamóonk nuttahtauunnan nashpe Christ, nogque en Godut.
3.5 Matta newutche nuttapeneunkqusséinnanonut wutch nuhhogkanónut unnantamunat ne teag wutch nuhhogkanónùt: qut nuttapeneungqussuwonganun wutch Godut.
3.6 Noh wonk ayimungqueog tapenumwe nohtompeantogig ut wuske testament, matta nashpe letter, qut nashpe nashauanit, newutche letter shehteau, qut nashauanit pomantamwáhuwau.
3.7 Qut nupp8e kuhk8tomwehteaonk, wussukwhôsik kah kogkóhksaúsik qussukquanehtu, sohsum8m8ugkus, onk woh mat wunnaumonuh Israel kussòpattam8og wuskesuk Moses newutche wuttinnussuongane sohsumôonk, ne sohsumoonk woh amaunũuk.
3.8 Uttoh pish ne ukkuhk8tomwehteaong nashauanit, ánwoh sohsum8m8uk?
3.9 Newutche ukkuhk8tomwehteaonk awakompanáonk sohsum8m8uk: anue m8cheke ukkuhk8tomwehteaonk sampweogquontamóonk mishe sohsum8m8.
3.10 Newutche ne sohsumwohteomukup, wanne sohsumómun8 yeu wutche, newutche ne sohsumóonk ne mohsag.
3.11 Newutche ne amaémoukup, sohsum8m8kus, anue ne noh ohtag, sohsum8m8.
3.12 Neit newutche ne kuttin annôwôsuonganunán, nutàuwohteamun mishe pohkônuk8wáonk.
3.13 Kah matta neyane Moses, noh onkh8kup wuskesuk, onk matta Israel wunnaumonuh ummonunneàm8unnaôut menuhke en wohkukquoshinit ne woh amaém8uk.
3.14 Qut wuttenantam8onganash pogkenum8m8ash, newutche yeu pajeh yeu kesukok noh nan onkquequohhou neh ohteau matta amaunum8muk, ohketamwéhettit negonne testament, ne onkquequohhou ámaemouk en Christut.
3.15 Qut yeu pajeh yeu kesukok, Moses agketog, onkquequohhou ohteau wuttahh8wóut.
3.16 Qut quinnuppém8uk en Lordut, onkquequohhou pish amanáusu.
3.17 Kah Lord noh Nashauanit, kah uttoh ayinit wunnashauanitt8moh Lord, na chippinnú8onk.
3.18 Qut kenawun wame, wanne onkquequoh8uneu monunneaumog onatuh pepenawutchitchuhquonkanit, wussohsumóonk Lord, kukquinnuppeimun en nenan anussit wutch sohsumóonk en sohsum8onganit, neyane nashpe wunnashauanitt8moh Lord.
4.1 NEwutche ahtauog yeu nohtompeantogóowonk, neyane attumunumog monaneteaonk, matta nussauunumoinun.
4.2 Qut nuppogketamumun puttaghum8e akodchuwonganu teaguasinish, matta nuppomushomun as8kekodteamowonganit, asuh mat as8kekomwe nutauwohteamun wuttinn8wáonk God, qut nashpe wahteauwahuwonat wunnomwayeuonk, n8wowenomomun nuhhogkanónog nish$noh howan ummetahhannitt8moh, anaquabit God.
4.3 Qut nutaunchem8kaonganun onkwhôsik, nag onkumauóneau awakompanacheg.
4.4 Ut nag, Manit yeu ut muttaohket, pogkenumwahtau wuttahh8óash, neg mo wanamptam8gig, ishkont 8wéquai8m 8sohsumóe wunaunchem8kaonk Christ, neh wutogqueneunkqussuonguh God, nah 8wóhsumauoh.
4.5 Newutche matta nukkuhk8tomwehteamun nuhhogkanónog, qut Jesus Christ nul-Lordumun, kah nenawun kittinneum8óog newutche Jesus.
4.6 Newutche God, noh an8nomp wequaiyeuh 8wóhsumunat wutch pohkenahtu, noh wohsumauont kutahhunónoh 8wequaiyeum wahteauonk wussohsumóonk God, ut wuskesukqut Jesus Christ.
4.7 Qut yeu nutahtauunnan nompakou, ut ohkée wusquadt, onk woh 8netue menuhkesuonk wutch Godut, kah matta wutch kenawun.
4.8 N8tamanatamumun nish$noh$ut, qut matta ququenauánumómun, n8tamehpunámun, qut matta nutanumonteómun.
4.9 N8woskhetteámun qut matta nutohquánumitteómun, nunn8kohkônitteamun, qut matta nuppaguanitteómun.
4.10 Nagwutteae nukkinnitteamun ut muhhogkat wunnupp8onk Lord Jesus, onk woh wonk uppomantamóonk Jesus wahteauwahuon ut nuhhogkanonut.
4.11 Newutche nenawun pamontamagish, nagwutteae nupponitteamun nupp8wonganit, newutche Jesus, onk woh wonk upp8mantamóonk Jeuss wahteauwahuon ut nupp8e neyausinnonut.
4.12 Nemehkuh nupp8onk anakausu ut nuhhogkanónut, qut pomantamóonk ut kuhhogka[u]óont.
4.13 Ahtauog noh nan Nashanitoe wunnamptamóonk neyansukwhôsik, n8namptamun, kah newajeh n8wi: nenawun wonk n8ntamptamumun kah newajeh n8waog.
4.14 Wahteauog noh omohkinomp Lord Jesusoh, pish kutomohkinukqun wonk nashpe Jesus, kah pish kenepauwehukqun weeche kenaau.
4.15 Newutche wame teanteaquashinish wutche kenaau, onk ne monak kitteamonteanittuonk, nashpe wuttabuttantamóonk monacheg, woh monat ut wussohsum8ongan God.
4.16 Newutche matta nussauunom8mun, tunkônogque woskeche n8wosketompoówonk mahtshont, qut anomenin wuskeheau asekesukokish.
4.17 Newutche nunnonkane n8tamehpunaongash, nish teanhánagish, nish kutayimunkqunánonash anue m8cheke missi, michemohtag tohkequne sohsumóonk.
4.18 Matta natwontammóog nish nógwohkish, qut nish mat nógwodtinnogish: newutche nish nogwohkish namsheu8ash, qut nish mat nogwodtinógish michemohtaash.
5.1 NEwutche n8wahteómun, toh neit ohkée neekin, yeu pummuwuttauwáekomuk n8kinitteaog, nutáhtomun 8wekitteaonk God, wetu matta kesteauómuk wutch menutchegánit machemohtag, ut kesukqut.
5.2 Newutche yeu ut nummishannómumun kodtamog hogqunneat nashpe nekin, newutch kesukqut.
5.3 Tohneit hoqueog, matta pish namhetteamun poskissinneat.
5.4 Newutche yeu apeog pummuwuttauwaekomukqut, nummishanomumun, sauwanaog, matta wutch woh nupposkasoonganun, qut woh nuthogqunnean, onk woh nah nupp8m8uk ummissheasquin nashpe pomantamóonk.
5.5 Kah noh kesteunkqueog newutche yeu, noh God, noh wonk mahche aninnumunkqueog negonnummoadtue Nashauanit.
5.6 Newutche nagwutteae nenawun nummenuhke annoósimun, wahteauog, appeog nekinonut ut muhhogkat, matta n8wetomoh Lord.
5.7 Newutche nashpe pomushámun wunnamptamôonk, matta nashpe naumoonk.
5.8 Nummenuhke annòosimun, nussim, kah nukkodtantamumun ánwoh nukkonogkut muhhog, kah wetomónat Lord.
5.9 Newutche nummenuhkehteamun, wetomogkut, asuh mattá wetomogkut, onk woh kuttapéneunkqun.
5.10 Newutche mos wame kenepómun anaquabit wussittumóe wutappuonganit Christ: onk woh nish$noh attumunum nish asechish ut wuhhogkat, neyane mahche usseit uttôen wunnegen asuh matchit.
5.11 Newutche wahteauog wutûhqunneunkqussuonk God, nupweshanómun missinninnuog; qut nenawun n8wahteauwahikqun God, kah nutannôus wonk n8wahikumun kummetahhannittúm8wòog.
5.12 Newutche matta k8wowenotumauonomun wonk, qut kittinumauunúmun toh woh waj waeenoáôg papaume nenawun, onk woh toh kittinne namp8hamauonaónt neg waenoacheg ut woskeche, matta metahut.
5.13 Newutche kogkeáog, ne wutchayeu God, asuh manunnisseog, ne wutchayeu kuhhogkaóont.
5.14 Newutche 8womausuáonk Christ kutchekeishànukqun, newutche yeu kittinne wussittumunnan, pasuk nupp8wonus wame, neit wame nupp8og.
5.15 Kah wunnupp8wonaunk wame, onk neg pomantogig woh mat chippe pomantamòog, qut wutche noh nap8wonup, kah omohkeu wonk.
5.16 Newutche yeuwutche onk yean ongkoue wanne n8waheómun howan neyaunag weyaus, nux, tohkonogque n8waheonánuh Christ neyaunag weyaus, qut yeuyeu onk yean ongkouwe, matta n8waheoun wonk.
5.17 Newutche howan apit Christut, wuskehteausu nukkonnéwhiash mahtshaash, kusseh wame teanteaguashinish wuskeeiyeuash.
5.18 Kah wame teanteaguashinish wutchayeum8ash Godut, noh wonohteahikqueog ut wuhhogkat, nashpe Jesus Christ, kah kittinnumunkqun nohtompeantogáe wunnohteahuónat.
5.19 Neyeu, God ut Christut wunnohteaheau ut wuhhogkat muttaok, matta toh ogquanittamauunk ummatcheseongash, kah kuppabuhtanumukqun wunnohteáhuwae wuttinnowaonk.
5.20 Kah nenawun kitche an8nonche Christ, neyane God nanámpassumukquéóg, kenanompassumunumun wutche Chirsti, wunnohteahetteagk en Godut.
5.21 Newutche wutáyimauoh matcheseonk wutche kenawun, noh matta wahteounk matcheseonk, onk woh nenawun nutayeuwutteamun wussampweog quanumaonk God, ut nagum.
6.1 NEit nenawun neyane wechanakausumogkut kenanampassumunnumun wonk, matta woh kutattumunum8unaóont ukkitteamonteanittéaonk God tahn8che.
6.2 Newutche n8wau, ken8toush ut utt8che tapeneeáuunúmuk, kah ut wadchanittuáe kesukodut kutannúmauunup, kusseh yeuyeu tapeneadtue utt8cheyeu8, yeuyeu wadchanittuae kesukod.
6.3 Ahque woh toh ponam8k togkussittassunóonk ut teaguasinit, onk woh nohtompeantogóonk matta mataunchem8wontam8un.
6.4 Qut wame ut n8wowenomomon nuhhogkanônog, onatuh wunnohtompeantogomuh God, ut m8cheke manunnehtamóonkanit, ut onkapunnaonganit, ut quénauánum8onganit, ut quequénauánum8onganit.
6.5 Ut tattogkodtuonganit, ut kuppishagkinittuonganit, ut wogkouetunkquodtut, ut anakausuonganit, ut askuhwheteaonganit ut matmetséinat.
6.6 Nashpe pahkesuonk, nashpe wahteunteaonk, nashpe sepe chequnehtamóonk, nashpe womoausuonk, nashpe wunnetupanatamwe Nashauanit, nashpe matta mamushku womonittuonk.
6.7 Nashpe wunnomwáe wuttinnowaonk, nashpe ummenuhkesuonk God, nashpe sampweussuwáe kesauwaméonk, en muttinnohkóunit, kah en menadcheanit.
6.8 Nashpe quttianittuonk kah mishananittuonk, nashpe mataunchim8wónittuonk & wunaunchim8wónittuonk, neyane as8kekodteamwutcheg, qut nussampweussémun.
6.9 Onatuh mat wahhetteumuk, qut nuppahk8wahetteamun, onatuh napumuk kah kusseh nuppomantamumun: onatuh sasamatahwhuttimuk, kah matta nunnushitteaumun.
6.10 Onatuh neuanatamog, qut nagwutteae n8wekontamumun, onatuh matchekeog, qut monaog n8wenaikheamun: onatuh matteag ohtau8og, qut nutahtomun wame teanteaquassinish.
6.11 Woi kenaau Corinthiansog, nutt8nunônash k8woshwetunkqunnáoash, nuttahhunónash mishéhteauunash.
6.12 Matta kenaáu kukkuphausúmw8 ut nuhhogkanónut, qut kukkuphausimw8 ut nehenwunche kenogkusseóont.
6.13 Yeuyeu wutch ôadtuhkôadtuonk neneáhunag, (nutogqueket8hkom nummukkiesumut) kenaau wonk mishehteau8k.
6.14 Ahque chishenippissegk matta wànamptam8gig, newutche teagwe wetuòtuonk sampweusseonk kah panneusseonk? kah teague wetuodtuonk wequai kah pohkenni?
6.15 Kah toh unne wunn8waog Christ kah Belial, kah toh wuttinne noh wutahtom8 wanamptog weeche mo wanamptamunegeh?
6.16 Kah toh unne wetuodtuog wuttempleum God weeche nunneukontunkoh? newutche kenaau wuttempleum pomantamwae God, neyan8wop God, nag pish nutapehtauóog, kah nuppomushauôunóog kah nen pish ummanitt8m8oh, kah pish nag nummissinninneumog.
6.17 Newutche sohham8k wutch kenugke nagoh, chipappekq, n8wau Lord, mussunnum8hteogk nishkeneunkquok, kah pish kutattumunumw8.
6.18 Kah nen pish wut8shimau wutche kenaau, kah kenaau pish nunnaumonuuk, kah nuttaunog n8wau Lord wame manuhkesit.
7.1 AHtauog yeush quoshódtuongash (mashewomonogish) pahkheuntuh kuhhogkanónog, wutch wame nishkeneunkqussuonganit weyausut kah nashauonganit, panuphettineat wunnetupanatamóonk ut qushaonganit God.
7.2 Attumuninnean, matta howan matchenéheómun, wanne howan nutansehheómun, wanne howan nutass8kekomómun.
7.3 Matta yeu n8che eyin kuttitashpunnanúnnanónut, newutche nummamáhcheyip, kenaau kutappemw8 nuttahhunnónut k8weche nupp8wonunnanónut, kah kuppomantam8munnanónut.
7.4 Missi mat nukkukqushe kutt8un en nogque kuhhogkaóont, missi n8woweenowaonk wutche kenaau, numwabehtunk taphettuonk, nen nummishe wekontam ut wame n8tamehpunnaongannunnónut.
7.5 Newutche paóog Macedonia, néyausun matta anwosinn8mun8, qut n8taméhpunamun nish$noh$ut, poquodchit ayeuwuttuongash, wetuomut wabesuongas.
7.6 Qut God noh tapheunt yeuh tatuppûhteamukeh nuttaphikqun nashpe peyaonk Titus.
7.7 Kah matta webe nashpe uppeyaonk, qut nashpe taphettuonk ne tapheogkup, anunnog kummenuhke kodtantam8ongan8, kummauongan8, kussapussúe k8womoaúsuongan8, neit numm8cheke wekontam.
7.8 Newutche tunkônogque ken8hennaóont nashpe wussukwhonk, matta nutaiuskoianatam8, tunkônogque naiuskoianatamunap, newutche n8wahteoh nenan wussukwhonk ken8hikquneau, tuukónogque númehcheyeu8ut.
7.9 Yeuyeu n8wekontam, matta wutch ken8hetteaongan8, qut newutche keneuanatamw8 en aiuskoianatamunat, newutche kummanitt8e neuanatamwop, woh mat kutattumunum8unnaòont wannehteóonk wanne teaguas nashpe nen.
7.10 Newutche manittoe neuanatam8onk ayim8m8 aiuskoianatamonk en wadchanittuonganit, matta woh waj aiuskoianatam8og, qut muttaóhke neuanatam8onk ayim8m8 nupp8onk.
7.11 Newutche kusseh, ne teaguas kummanitt8e aiuskoianatam8onk, toh unne nanauwánittuonk kutayimunkquneau, nux toh unne kuppahkheonnaóont kuhhogkaóog, nux, ôhquontamòonk, nux wabesuonk, nux menuhke kodtantamóonk, nux ôhk8kom8onk, nux an8taonk! nishnoh ut kuppahtimómwop kuppahkheonnaóont kuhhogkaóog yeu$ut.
7.12 Newutche tunkônogque k8sukkuhhumaúunúneau, matta n8che yeu ussein, noh matchenehuwadt, asuh matta n8che noh matchenehit, qut newutche kenanauanumunn8onganun anaquabit God woh k8wahteauwáhitteaneau.
7.13 Newajeh taphitteáog ut kuttaphetteaongan8wóut, nux, anue m8cheke n8wekontamumunónup, wutche 8wekontamóonk Titus, newutche wunnashauonguh tapheaupoh nashpe kenaau wame.
7.14 Newutche, waénodtamauogkus ne teaguas wutche kenaau matta nutakodch8h, qut neyane sampwenunnog wame, netatuppe n8waweenowaonk ut anaquabit Titus, namehteauun wunnomwayeuonkanu8wut.
7.15 Kah ukkitteamonteanitteae womausuonk m8che monat nogque en kuhhogkaóut, mehquontog, kenoswehtam8ongan8 wame kenaau: wabesue kah nunnukshae attumunóg.
7.16 Newutche n8wekontam newutche kuppabuhtanumúnnaóont nish$noh$ut.
8.1 WOnk nematog k8taunchem8kanumun ukkitteamonteanitteaonk God, ne maguk ut moeuwekomonganéhtu Macedonia
8.2 Uttohunne mashequtchehit, monak 8wekontam8ongan8, kah mishadchekuongan8 nish muttáanteauunash en wenauwetue nanouwe aninnummoadtuonganit
8.3 Newutche ne anukúhque tapenumohettit, (n8wauwon) nux, kah ongkouwe ne án8hque tapenummohettit, nehenwonche wuttenantamuneau.
8.4 M8cheke menuhke wehquetumunkqueog woh nutattumunumunnanònut ummag8ongan8, kah n8wechayeumunnanónut neg chachaubenumauoncheg pummenum8ongash wutch wunnetupanttamunutcheh.
8.5 Kah yeu wutusseneau, matta nean annóusséog, qut negonne mag8og wuhhogkauh en Lordut, kah en hogkanóneau, nashpe wuttenantam8onk God.
8.6 Newajeh nanompassumogkut Titus, neyane n8che ussip, nekodtatupe wonk kesteunkquneau ut kuhhogkaóut nenan wunnetupanatamóonk wonk
8.7 Newutche (neyane m8chekohtauóg nish$noh teag, wunnamptamóonk, kah wunanak8waonk, kah wahteunteaonk, kah wame menuhkeséonk, kah k8womausuonganun) m8chekohtau8k yeu wunnetupanatam8onk wonk.
8.8 Matta kutann8teamwenunn8unneau, qut newutche onkatogig 8wekontamwe usseneau, kah qutchehteauunneat kuppahketeaháe womoausúonk.
8.9 Newutche k8wahteomw8 ukkitteamonteanitteaonk nulLordumun, Jesus Christ, tunkônogque 8wenaiékinneah, onk matchteup wutche kenaau, onk kenaau nashpe ummatchekuonk woh k8chenaeekinneau,
8.10 Kah yeu$ut ut kukkinn8numw8, newutche yeu wunnegen wutche kenaau, n8che matta webe ussenat, qut wekontamunnaóont neyaunag.
8.11 Newutche yeuyeu pakodche ussek ne usseonk, kah neyane wekontamógkup, netatupe wonk woh usseonganu8 wutch ne ahtauóg.
8.12 Newutche negonne wekontag kuttah, ne tapeneaumun neaúnag ne ahtunk, kah matta neaûnag ne matta noh ahtunk.
8.13 Newutche matta nukkodtantam8h onkatogig upponuhwhunneau, kah kenaau kenayeutamunnaóont.
8.14 Qut tatuppeyeu8ut, yeuyeu yeu ahquompak kumm8cheke mag8ongan8 woh tatuppeyeu8 nag ogguhsuhtunkeg, onk woh nag umm8chekohtaongan8 woh tatuppeyeu8 kutohguhsuhtaongan8, onk woh kuttatupeyeu8mw8.
8.15 Neânsukwhosik, noh m8chekinuk wanne anuwohtóou, kah noh ohguhsinuk, wanne quenauwáhik8.
8.16 Qut atbuttantamauunaj God, noh ponukup nenan menuhke nanauwontamóonk ut wuttahut Titus wutche kenaau.
8.17 Newutche wunnamuhkut tapeneamup wehquetumóonk, qut ahche wekontog, chippinnitteaé kuppeyaonuk8oh.
8.18 Kah n8weechohtinóun noh wematin, noh waeenomáonk ut wunaunchem8kaonganit pannuppe wame moeuwekomunganehtu
8.19 Kah matta ne webe, qut mo pepeauwau wonk ut moeuwekomūganehtu, n8weechogqunnanónut wunnashpenat yeu mag8onk ne chachaubenumuk nashpe nenawun, ut wussohsum8onganit nohnán Lord, kah wahteauwahuwonat teanuk k8wekontam8ongan8.
8.20 Amaunumunnat yeu, matta howan kuttitaspunnanuk8unnanónut, newutche yeu monahk chachaubenumuk nashpe kenawun.
8.21 Quoshauwehtamunat sampweusseongash, matta webe anaquabit Lord, qut anaquabhettit missinninnúog.
8.22 Kah nag n8wechahtinnóunnónog nematinnónuh, noh nagwutteae quadjheogkut ummenuhkesénat monatash, qut yeuyeu m8cheke menuhkeseu, newutche nummishann8ausuonk ne ohtag kuhhogkaóut.
8.23 Howan nat8mont Titusoh, noh noweechewutohtomog, kah weche aninnohsúteóg papaume kenaau. Kah nemattinnónog, wutann8naéneumoh moeuwehkomonganog, kah wussohsumóonk Christ.
8.24 Newutche nah nóhtinok, kah anaquabhettit moeuwehkomonganog pohquttum8onk k8womonaongan8, kah n8waweenóonganun wutche kenaau.
9.1 NEwutche papaume kuppumminnumauwaongan8 wutche wanetupanatogig, wussaumeyeu8 k8sukuhhumauununaóont.
9.2 Newutche n8wahteoh k8wekontamóe unnantam8ongan8, newutche ne waeenotumauunog nag apetcheg Macedonia; nag apetcheg Achaia quaquoshappupanneg neyaunag, kah kummenuhkehteauongan8 monaog wutushukquneau.
9.3 Qut onch nutann8nomp neematog, ishkont k8woweenomunn8onganun tahn8cheyeu8 papaume yeu, qut nean8waon, woh kukquoshwappém8.
9.4 Ishkont paguodche neg apitcheg Macedonia pajeh wechogquean, kah namehukqueog matta kukquoshwoppeonáont, nenawun (matta nissim kenawun) woh nutakodchimun, wutch yeu annoaúsue waeenowáonk.
9.5 Newutche nuttenantamup, ne wunnegen, nanompassumónat wemattinneunk, nag woh kenegonne peyaonukqunnaoont, kah negonne quoshauwehtamunat kumm8chekohtauongan8, ne wahteauogkup negonnáeu, nenan woh quoshwohteau, neyane wunnenehuwae usseonk & matta iahchewontamwaeu.
9.6 Qut yeu nussin, noh ogguhsohkehteadt, pish ogguhse kepenum, kah noh moshohkehteádt, pish m8cheke kepenum.
9.7 Nish$noh pasuk uttoh anantog nein magitch mattuttumwae, asuh newutche m8che ussenat, newutche God womonau wekontamwe magunutche.
9.8 Kah God tapenum ummishteauunat wame ukkitteamonteanitteaongash nogque en kuhhogkaoont, onk nagwutteae nummishkhikqueog wame teanteaquassinish, woh kumm8chekohtomw8 nish$noh wunanakausuonk.
9.9 Neyansukwhosik, sepagenum, aninnumauau matchekuoh, wunnomwausseonk michemohteau.
9.10 Yeuyeu noh anummaout wuskannemuneash ohkehteaénúh, aninnumunk8k petukqunnunk wutch kummetsuongan8; kah mishehteung8k k8skannemunn88ash nish ashketeamukupash, kah muttaanteungk8k ummechummuongash kussampweusseongash.
9.11 Wenaeekeog nish$noh teaguas en wame mishemagunat, ne ayimun tabuttantamàuaongash God, nashpe nenawun.
9.12 Newutche ussenat yeu pumminum8onk matta webe wuttinnumauôun ne quenauhúkquehettit wunetupanatogig, qut mishummeechumu wonk nashpe monatash tabuttantum8ongash Godut.
9.13 Nashpe kukqutchhetteaongan8 yeu pumminnum8onk, sohsum8onáhettit God, newutche kummenuhke nosweetam8ongan8 wunnaunchem8kaonk Christ, kah newutche kummishe chachaubenumauongan8, kah wame in missinninnúh.
9.14 Kah nashpe kupeantamwanshhuk8ongan8 ne ahchewonumukqueóg, newutche mohsag wunneetupanatam8onk wutch Godut en kuhhogkaóut.
9.15 Tabuttantamauunach God, newutche matta woh konn8tamomuk ummag8wonk.
10.1 YEUyeu nen Paul k8wehquetumauunumw8 nashpe ummanunnissuonk, kah wunnanauussuonk Christ, nen weetomunóg nuppeánumukqus, qut nogkonunog nummishánum en kuhhogkaout.
10.2 qut k8wehquetumaunnumw8, matta woh nummishânum8unat, weetomunog, nashpe ne kuppahkewauhinnumw8, uttoh adt unnantam nummishônum8unónat nawhutche, nag, ogquanumukqueagig, onatuh pámushaog neyane weyausut.
10.3 Newutche tungkónogque nuppomushonan weyausut, matta nutayeuwehteamun neyane wewausut.
10.4 Newutche nuta8wohteaongash ut nutayeuwehteaonganunnônut, matta weyausinn8ash, qut mogkiyeuash nashpeu God, n8kinnumunat mamonohkohtagish.
10.5 N8kohkonat weadteanittam8ongash, kah nish$noh qunnukquodt, ne waàpem8uk nehenwonche ayeuuhkone waheōganit God kah missinnóhkonat nish$noh unnanatam8onk n8swetauónat Christ.
10.6 Kah quoshwehtamwae ann8tónat wame matn8swehtamôonk, ken8swetam8ongan8 mahche nag**.
10.7 Sun kittin natauwompatamunáoash woskecheadt nokquog? Howan pâbuhtanumont wuhhogkuh n8wadchiit Christut, yeuoh nehenwonche yeu wonk unnantaj, neyane wutchaiyit Christut, netatupe nenawun n8chipimun Christut.
10.8 Newutche tunkônogque m8cheke mushkoáon, papaume nuppiahquttum8onganunnónut (ne Lord aninnumungqueog wutche weekekonittuonk, kah matta wutch paguanuonk) matta woh nutakodchu.
10.9 Woh nutogqueneunkqussinneat, kutt8weshañunaóont nashpe wussukwhongash.
10.10 Newutche 8sukuhwhongan8ash (n8waog) tuhkéqunash kah menuhkiyeuash, qut wuhhogkae 8wetomewaonk n8chumwi, & wuttinnont8waonk mishanánumukquodt
10.11 Yeuoh ne unnantaj, ne ónusseagish ut kutt8wonganit, nashpe wussukwongash mo apeog, ne nuttinnussinnean ut kutt8wonganit wetomunog.
10.12 Newutche nukquehtamúmun n8weetogkemonanonut kenugke nag, asuh neyan ūnanónut nuhhogkāóog weche nawhutch nag waenomoncheg wuhhogkauh, qut nag quâdwháhettit wuhhogkâuh nashpe wuhhogkáuh, kah yayanihettit wuhhogkáuh nashpe wuhhogkauh, matta waantam8og.
10.13 Qut matta nenawun n8woweenoómun nish matta ohtan8gish nukqutwheganunnonut, qut neaunag quttuhwheg ne aninnumungqueog God, quttuhwheg ne masukkongqueog.
10.14 Newutche matta nukqunhoehtam8mun, ongkoue ne ohtag nukqutwheganunnonut, onatuh mat amsunnun8og, newutche nummahche peyaumun ne apeóg wonk kuhk8tomuhkonat wunaunchem8kaonk Christ.
10.15 Matta nummishkouantamómun nish ongkoue ohtagish nukqutwheganunnónut; onkatogig wutanakausuongan8oash, qut nutannoósimun, k8namptam8ongan8 nano mohsag, nenawun woh nummishhetteamun nashpe kenaau, neyaunag nukqutwheganun, m8cheke.
10.16 Kukk8tomuhkonat wunaunchem8kaonk wutohtimóneat ongkoue ohtag, kah matta ut muskouónat onkatog ukqutwheganit, nish quaguashwehtamukish wutch nunnutcheganónut,
10.17 Qut noh maskôadt, mishkóaj ut Lordut.
10.18 Newutche matta noh waeenómunk wuhhogkuh, tapeneauau, qut neh waeenómoncheh Lord.
11.1 NUkkodtantam kummukk8náunnenánonut ogguhsese ut nutas8tonganit kah wunnamuhkut mukk8naek.
11.2 Newutche nen numm8sitteamoéniñúh papaume kenaau, nashpe manittoe m8sitteam8onk, newutche kukquoshómunnumw8 pasuk 8wessukiin, onk woh kuppasouunumw8, neyane pahke penomp ut Christut
11.3 Qut n8wabis ishkont woh toh ut, neyane ask8k wunnompeukonomp Eveoh nashpe 8nompuwussuonk, netatupe kuttenantam8ongan8 woh aninn8e ámaehtoun pasukqunn88uk ne ohtag Christ$ut.
11.4 Newutche noh paont kuhk8tomuhteadt onkatoge Jesusoh, noh matta kohk8tomwehteaog, asuh attumunóg onkatog nashauanit noh asquam attumunôóg: asuh onkatog wunaunchem8kaonk ne asquam tapeneam8og; woh k8ne mukk8nóminneau
11.5 Newutche nuttenantam matta wuttat n8sukaúoh kuhcheu Apostlesog
11.6 Qut tunkônogque nummattant8won, qut matta ut wahteunteaonganit. qut kuppannuppe wahteauwáhunumun ut kenugke kenaau nish$noh$ut.
11.7 Sun nutussen togkussittassummuwaonk nuppéeheonat nuhhog, onk woh kummishteamw8, newutche kukkuhk8tomauonumw8 wunaunchem8kaonk God nannouwe?
11.8 Nummukk8kinnum8wontam onkatogish moeuwekomongash, nemunnumon onkquatunkash nag wutche, kutannummaununnaoont.
11.9 Kah wetomunog, kah quenahukquean, wanne howan nutunkquatunk8, newutche ne quenauwehikque, 8wemattinneunk wagig Macedonia, nag nuttinnumunkquog, kah nish$noh$ut n8wadchan nuhhog wutche k8weassúhhunnunnaóont, kah ne nuttinne wadchanun nuhhog.
11.10 Neyane wunnomwayeuonk Christ appehtunkqueh, matta pish howan n8tamehúkk8 yeu wutch muskauonganìt ut wutohtuóut Achaiah.
11.11 Tohwutch? sun newutché matta k8womunnomw8? God 8wahteaun.
11.12 Qut uttoh asee, pish nutussen, onk woh nuttummetahham wunnuhkôadtuonk, wutche nag kodtantogig wunuhkausuonk, onk woh nameheáog, neadt muskauáhettit, neyane nenawun.
11.13 Newutche neg neanussitcheg pann8wáe Apostlesog, as8kukodteamoe anakausitcheg, agqheuncheg wuhhogkaóuh Apostlesumut Christ.
11.14 Kah matta monchanatam8onk, newutche mattanit nagum ogqueneunkheu wuhhogkuh wequai Angelsut.
11.15 Newutche matta missano, wuttinninneumoh wonk ogqueneunkqussehettit sampweseae nohtompeantogig, 8hquayoumut pish neyanag wutanakausuongash.
11.16 Wonk nussim, howan unnanumehkitch mattammog, qut usseóg, onch ogque attumunegk mattommagwut, onk woh n8woweenoam ogguhse.
11.17 Ne an8waih, matta nutogque eyin wutch Lordut, qut onatuh mattammagwut, yeu menuhke woweenoonganit.
11.18 Newutche monaog weyausue wáeenotumwog, nen wonk n8woweenotumun.
11.19 Newutche wekontamwe kummukk8noámw8 mattammagwog, newutche kenaau k8waantamumw8.
11.20 Newutche kummukk8naumw8, howan pas8queog missinnàinneat, howan m8hukqueóg, howan wutonkquatunkanit, howan misheheunt wuhhogkuh, howan annehtóhukqueog kushkesuk8wóut.
11.21 Nussim papaume kekontuonk, onatuh n8chumweseog: qut uttôh adt howan menuhk8adt (nummattammagweyim) nen wonk nummenuhk8am.
11.22 Sun nag Hebrewsog? nen wonk: sun nag Israelitesog? nen wonk: sun nah 8skannemuneoh Abraham? nen wonk.
11.23 Sun nah wunnohtompeantogomoh Christ? nummattammagweyim, nen m8cheke, nutanakausuongash na no monatash, nuttattagómitteaongash ánueyeu8ash: kupishagkinittuongash m8chekit nompe, nupp8wongash nompeyeu8ash.
11.24 Ut Jewséhtu, napanna tahshit muteashunkamittean yauunchag majish pasukqun.
11.25 Nishwudt mo nuttadtagkómit souwapuhquamash, pasukqut mo nukqussukquontawhut: nishwudt mo sukquoham kuht8nog, pasuk nukon kah kesuk nutapip monáiyeuut.
11.26 Papaumushōat m8chekit nompe, nuñukquodut ut nuppekontu, nunnukquodut mogk8kinnuácheg, ut nukquodtut ut nehenwonche weehtohteamogig, ut nukquodtut ut pen8e peantamweinneat: ut nukquodtut otanat, ut nukquodtut touohkomuk, ut nukquodut kehtahhannit, ut nukquodtut kenugke eiantukie weemattinneunk.
11.27 Ut sauwunnumunat, kah mishanakausuonganit, nohnompe askuhwhekonat, ut kodtupwunneat, kah kohkutt8nat, noh nompe mat meetseinat, quoshquodchinat kah poskesinnat.
11.28 Anue onk yeush woksecheyeu8gish, ne nohkukongque asekesukokish, wannánauwontam8ongan8 wame moeuwehkomonganog.
11.29 Howan n8chumwesit, kah nen matta n8chumweseu? howan togkussittassuk, kah matta nen nutchikohsu?
11.30 Tohneit mos waéenowáon, onk n8wowenótum yeush papauméyeugish n8chumwesuonganit.
11.31 Manit kah wut8shimau nul-Lordumun Jesus Christ, noh micheme wunnanumit, wahteau matta nuppann8wóh.
11.32 Ut Damaskus nananuaenin, agwe Aretas ketass8t, askúhwhekontam otan nashpe chippân8oh matwóoh, nukkodtuhqunukquog.
11.33 Kah wutch kenogkaneganit, ut man8tat n8kompanit woskeche neutunkanit, kah nuppohquohwuttam wunnutchegash.
12.1 MAtta wunnegenninno wunnamuhkut waéenowaon, nunnóntittum monomansuongash kah wôhswunaúsikish.
12.2 N8wáeh wosketomp apehtauonche Christ onkoue onk naboyaue kodtumm8, tohwuttin apin muhhogkat matta n8wauoh, asuh matta wuhhogkie, matta n8wauoh, God 8wahteaoun: noh ne anussit waápenau in nashwenu8g kesuk.
12.3 Kah n8wáoh noh wosketomp, toh wuttinne wuhhogkiin, asuh matta wuhhogkie matta n8wauòh,
12.4 Noh waápenau ut Paradisut, kah n8tam woh moh konn8tam8mugish kutt8wongash, nish náshkonunkquokish wosketomp 8weogquttumunat.
12.5 Noh ne ánussit woh n8wowenom, qut papaume nen matta n8woweenoóh, webe n8chumwesuonganehtu.
12.6 Newutche tukônogque woh nukkodtantumun waeenóon, matta woh nummattammag88, newutche n8nomwam, qut yeuyeu nen nutteashuwon, ishkont howan nutogquoantamunk, anue onk nen nógqueh, asuh ne n8tamiit.
12.7 Kah ishkont nutanue mishehit onk ne nukqutwheg, nashpe monák woshwunnumáadtuonk, mo nuttinninnumont kôus n8weyausut, wutann8naènu mattannit, nuttattagkomukqunat, ishkont nutánue mishehit onk ne nukqutwheg.
12.8 Yeu wutche nishwudt nunnanompassum Lord, onk woh nutamaehtunkqun.
12.9 Kah nuttinnuk, nukkitteamonteanitteaonk kuttapeneunkqussin: newutche nummenuhkesuonk pahke menuhketeauun, ut n8chumwesuonganit, newutche ahche wekontamoe ain woh waeenoi ut n8chumwesuonganit, ne ummenuhkesuonk Christ woh quenohteau nuhhogkat.
12.10 Newutche nuttapeneam n8chumwesuongash, kekontuongash, quenahúk8wongash, woskehuwaongash, ququenauánum8ongash newutche Christ: newutche n8chumwesean neit nummenuhkes.
12.11 Nummattamag8 ut waeenoónat, kutchekqsasumw8, newutche woh n8woweenomit nashpe kenaau, newutche wanne teagquassinnit wuttat n8sukauoh kehche Apostlesog, tukônogque mat n8teag88.
12.12 Wunnamuhkut ukkehkinneasuongash Apostle wutussenánonash ut kenugke kenaau, ut wame manunissuongànit, nashpe kukkinneasuongash, kah monchanatam8ongash, kah mishanakausuongash.
12.13 Newutche toh unne kutagwéyeumw8 onkatogunash moeuwehkomongash, webe ne, matta wèassuhhun8óg? yeu ahquoantamiek matchenehuwáonk.
12.14 Kusseh nishwudt nompe nahen kuppeyauunnumw8, kah matta pish k8weasséhunnomw8; newutche matta nunnatinneham8 kuttaihéoash, qut kenaau, newutche wunnechaneunk matta wadchanumauo8og 8chetuongan8uh, qut wutchetuonganog wutche wunnechán8oh.
12.15 Kah n8wekontamwe mahtshadtoh, kah nussauwunnum wutche kenaau, tunkônogque kumm8cheke womonnunneau, onk n8che ogguhse womonitteau.
12.16 Qut nenaj, matta k8wéassehunnomw8, qut wanetuppeseon, k8neetupe tohqunnumw8,
12.17 Sun n8wadchásuónas howan ann8nogqus en kuhhogkaóont?
12.18 N8wehquetumauau Titus, kah n8wechahtinop 8wemattinneuh, Titus wutadchasuwaas kuhhogkaoash? sunnummatta nuppomush áonnómunnónus nashpe nohnán nashauanit? nish nanannehtuongash?
12.19 Wonk, sun kuttenantamw8 nukken8tamauómun nuhhogkanónog? nussinnean ut anaquabit God ut Christut; qut wame nutussenánonash kumm8cheke womónunnumun, wutche k8wekekonitteaongan8.
12.20 Newutche n8wabis, ishkont peyôon, mattà pish kuttine namuhhunn8unneau neyan kodtantununòg, kah nen nenaméhimuk neyan matta kodtantam8óg, ishkont na penuanittuongash, ishkauanittuongash, musquanittuongash, mekonittuongash, muppishquanitanámuwaongash, kehkemwadtuongash, p8tòeongash, wogkouwehtongquodtash.
12.21 Kah ishkont wonk peyôon num-Manitt8m woh kutóhhohpahik8 kenugke kenaau, kah woh nummauhéonat monaog mahche matchesecheg, kah asquam neuantam8gig, wunnishqueneunkqussuongan8, kah mamussuongan8, kah nanwunwudtsquauongan8, nish asehetticheh.
13.1 YEU nishwudt kuppeyaon8ongan8, ut wutt8n8wout nesuog asuh shuog wauwacheg nish$noh kutt8wonk menuhketeauun.
13.2 Negonne kutáunnunáóh, kah kukquoshae aninnunnaoh, onatuh wetomunóg nahohtôeu, eyeu matta apeon, n8sukuhwôog neg mahche mahtchesecheg, kah wame onkatogig, wonk peyôon, matta pish nummukk8naóog.
13.3 Nateuh nitinneahhamóg nuppohquttumunat Christ, ukkutt8hkonat ut nuhhogkat, ne nogque en kuhhogkaóont matta n8chumwano, qut missi ut kuhhogaóont.
13.4 Newutche tukonogque mo pummetunkapunauwon nashpe n8chumwesuonk, onk onch nashpe pomantam ummenuhkesuonk God, newutche nenawun wonk n8chumwesuonóun, qut pish n8weechepomantam8móun, nashpe ummenuhkesuonk God, nogque en kuhhogkaóut,
13.5 Natt8umok kuhhogkaóog toh kittinne wunnamptamunneau, qutchehuk kuhhogkaóog, sunnummatta k8wáheomw8 kuhhogkaóog, noh Jesus Christ kutappehtunkquneau kuttumma pogkenittuwaenueog.
13.6 Qut nuppabuhtantam pish k8wahteomw8 nenawun matta pogkenitcheg.
13.7 Eyeu nanumpassum God matta kummatcheseinnáoont, matta woh nogqussúmun tapeneôadtinneat, qut woh kutussemw8 ne sampweyeu8k, tũkanogque nenawun neyane pogkenitcheg.
13.8 Newutche woh mat toh nuttinteaoóomũ wunnamuhkuteyeuuk, qut wutche wunnamuhkuteyeuuk.
13.9 Newutche n8wekontamumun nenawun n8chumweseog, kah kenaau manuhkesuog, kah yeu wonk nukkodtantamunan, kuppánnuppe wunnetuonk.
13.10 Newaje yeush wussukhum mat apeon ishkont wetomunog, woh nutauwohteam kenésuonk, neyane ne menuhkesuonk God anumiit, wutch wekekonittinneat, kah matta wutch paguaninneat.
13.11 Maumachish nematog nahanussek, pannuppe wunnet8k, wutt8anatam8k, weechetahhodtegk, wunnohteagk, kah womoausue kah wunnohteae God pish k8wetomuk8h.
13.12 Wonkquttegk nashpe wunnetupanatamwe wutchipwutt8napwuttuonk.
13.13 Wame wanetupanatogig k8wonkumuk8wôog.
13.14 Ukkitteamonteanitteaonk Nullordumun Jesus Christ, kah 8womoausuonk God, kah 8wetomuwaonk nashauanit wetomuk8k wame. Amen.
Epilogue Nahohtoeu wussukwhonk ut Corrinthiansut, mo wuttussukwhôsu Philippos ut Macedonia nashpe Titus kah Lucas.
