1.1 UMmonomansuonk Obadiah: yeu wuttittamun Lord Jehovah papaume Edom: nunn8tamumun néhtunkquodt wutche Jehovahut, kah ann8naenin ann8non ut kenugke penuwohteáut: omohkek, kah ayeuhkonittue omohkehtauontuh ayeuwuttinneat.
1.2 Kusseh, kuppéehesh ut kenugke penuwohteaut: kummishe jishanumukqus.
1.3 Kuppehtuanumweteaháonk kuppuhch8unuk: ken áyean pahsipskodtut, ken quanunkquaéan, noh ann8wadt ut wuttahhut, howan woh n8womhúunuk en ohkeit?
1.4 Tohkônogque kutogque waápenonat kuhhog wompesikukquaut, kah tohkônogque kutahtauon anogqsut, na k8ch n8kinunun, wussin Jehovah.
1.5 Tohneit kumm8towaenuog peyaónukquéan, nukkonae komm8towaenuog (uttoh kuttin tummetahwhuttean) sunnummatta komm8t8og nô pajeh wámunéhettit? wenominneash má[u]uneácheg peyógquean, sunnummatta woh askqunnumóog mámukupashquámukish?
1.6 Uttoh in wuttaiheash Esau namehteauónunah? uttoh in ukkemeyeûmash natinne hôsuash?
1.7 Wame wosketompaog weetuómukqueaneg, neg kuppas8kquog wehque sussippoiyeuut: neg weeche wunohteómukqueáneg, k8nombeukonukquog, kah kussohkunkquog: nag meechikeg kuppetukqununk kutagwohtunkquog n8chumwehteáonk: matta wohwohtam8onganun8 ut wuhhogkuh.
1.8 Sunnummatta woh ne kesukok, wussin Jehovah, pagwanóou Edome waantamwoh, & Esaue wadchue wohwohtamwénúh?
1.9 Kah kummenuhkesuenúmog, woi Teman, pish chepshaog, onk woh nishnoh ut Esaue wadchuut, tummetahwhau nashpe pagwanitt8onk.
1.10 Wutche kutchekéyeu unnéheaonk ayeuhkonittue kemat Jakob, akodchuonk pish kenuhkuhkunk, kah pish kuttummetahwhit micheme.
1.11 Ne kesukok neepauéan ogkomut, ne kesukok penuwohteaog másinóhkôunómuk wutayeuwehteomoh, kah penuwohteaog petutteauh 8squontamut, kah adtánohtôadtehettit Jerusalem, ken pasuk.
1.12 Qut woh matta kummonunneauoh ukkesukodtum kemat, ne kesukok penuwohteáit, kah matta woh k8weekontam8moh wunnaumonuh Judah, ut pagwanue ukkesukodtum8óut: kah matta woh pehtuánumwe keket8kog, ut 8taméhpunáe kesukodtumut.
1.13 Matta woh kuppetutteoh 8squontam8óut nummissinninnúmog, ut wutaméhpunáe kesukodtum8óut: nux, matta woh kummónunneaumoh wutonkapunnaongan8, ut 8taméhpunáe kesukodtum8out, matta woh kummussinnam8 ummaumachiyeumash, ut 8taméhpunáe kesukodtum8out.
1.14 Kah mat woh keneepoou pummeeche mayut, tummehtahwhonat yeug pohquohhogig, kah matta woh kummag8 neg asqshoncheg ut 8tamehpunáe kesukodtum8óut.
1.15 Newutche ukkesukodtum Jehovah pas8sukauau wame penuwohteuh? neaséan ne pish kittinhettean: kutonkquatunk pish quinnuppem8 ut nehenwonche kuppuhkukqut.
1.16 Newutche neane wuttattamógkup ut n8neetupanatamwe wadchumut, ne ne wame penuwohteaog pish nagwutteae wuttattamuneau: nux, pish wuttattamwog, kah pish ukqusseashquinneau, kah nag pish onatuhyeu8og matta áappúmuk.
1.17 Qut ut wadchuut Zion, pish pohquohwhunni[t]tuonganú8, kah na pish ohteau waneetupanatamweyeu8g, kah wek Jakob pish ohtoog wutohtoongan8.
1.18 Kah wek Jakob pish n8tóou, kah wek Joseph n8n8uneau, kah wek Esau sekqukkepenunk, kah nag wunnashqussumunáoash, kah ummahchikkussumunáoash, kah matta pish howan, ushqushóun ut wekit Esau, newutche Jehovah wussin.
1.19 Kah neg apitcheg sowaniyeu pish ohtoog Esau wadchu, kah neg mukoshquttaut, Philistiansog: kah nag pish ohtoog Ephraimme ohteuhkonash, kah Samarie ohteuhkonash, kah Benjamin pish ohtau Gilead.
1.20 Kah ummissinnoongan8 yeu Israelle kenauwameonk, pish wutohtonkanu Canananitsog, wehque Zarephath, kah ummissinoóonk Jerusalem ne ohtag Sepharad, pish ohtoog sowanie keitotanash.
1.21 Kah wadchanuaenuog pish nuhkuhkomwog wadchuut Zion, wussittumunat 8wadchúm Esau, kah ass8tamoonk pish wuttaihe Jehovah.
