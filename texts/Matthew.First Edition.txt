1.1 UPpometuongane b8k Jesus Christ, wunnaumonuh David, wunnaumonuh Abraham.
1.2 Abraham wunnaumonieu Isaakoh, kah Isaak wunnaumonieu Jakobuh, kah Jakob wunnaumonieu Judasoh, kah weematoh.
1.3 Kah Judas wunnaumonieu Pharesoh kah Zarahoh wutch Tamarhut, kah Phares wunnaumonieu Ezromoh, kah Ezrom wunnaumonieu Aramoh.
1.4 Kah Aram wunnaumonieu Aminadaboh, kah Aminadab wunnaumonieu Naassonoh, kah Naasson wunnaumonieu Salmonoh.
1.5 Kah Salmon wunnaumonieu Boazoh wutch Rachab, kah Boaz wunnaumonieu Obeduh wutch ruth, kah Obed wunnaumonieu Jesseoh.
1.6 Kah Jesse wunnaumonieu David ketass8toh, kah David ketass8t wunnaumonieu Solomonoh wutch ummittamwussuh Uriah.
1.7 Kah Solomon wunnaumonieu Rehoboamoh, kah Rehoboam wunnaumonieu Abiahoh, kah Abia wunnaumonieu Asahoh.
1.8 Kah Asa wunnaumonieu Josaphatoh, Kah Josaphat wunnaumonieu Joramoh, kah Joram wunnaumonieu Oziasoh.
1.9 Kah Ozias wunnaumonieu Jothamoh, kah Jotham wunnaumonieu Achazoh, kah Achaz wunnaumonieu Ezekiasoh.
1.10 Kah Ezekias wunnaumonieu Manasses, kah Manasses wunnaumonieu Ammonoh, kah Ammon wunnaumonieu Josiasoh.
1.11 Kah Josias wunnaumonieu Jechoniasoh, kah wematoh, ut papaume na utt8che másinneóhteámuk ut Babylon.
1.12 Kah mahche missinneohteáhettit ut Babylon, Jechonias wunnaumonieu Salathieloh, kah Salathiel wunnaumonieu Zorobabeloh.
1.13 Kah Zorobabel wunnaumonieu Abiudoh, kah Abiud wunnaumonieu Eliakimoh, kah Eliakim wunnaumonieu Azoroh.
1.14 Kah Azor wunnaumonieu Sadokoh, káh Sadok wunnaumonieu Achimoh, kah Achim wunnaumonieu Eliudoh.
1.15 Kah Eliud wunnaumonieu Eleazaroh, kah Eleazar wunnaumonieu Matthanoh, kah Matthan wunnaumonieu Jakoboh.
1.16 Kah Jakob wunnaumonieu Josephoh, wessukeh Mary noh mo wachegit Jesus uttiyeuoh áhennit Christ.
1.17 Nemehkuh wame pometeongash wutch Abrahamut onk yean Davidut, nabo yauwudt pometeongash; neit wutch Davidut onk yean ummissinohkonauh ut Babylon, nabo yauwudt pometeongash: neit wutch ummissinohkonaoh ut Babylon nô pajeh uppeyonat Jesus Christ, nabo yauwudt pometeongash.
1.18 Kah Jesus Christ wunneetuonk yeu mo, nagum okasoh Maryhoh kah Joseph quoshodhettit (asquam naneesinhettékup) miskauau wutchéketeauónat nashpe Nashauanitt8h.
1.19 Neit wessukeh Josephuh wunnomwaénu8oh, matta mo wuttenantam8un wutáyimáuoh mussissewautut, unnantam kemeu nuppogken yeuoh.
1.20 Webe natwontog yeushog kusseh wut-angelsumoh Lord wunnaéihtunkquoh ut unnukquomuonganit, n8wau, Joseph ken wunnaumonuh David, ahque wabesish nemunon Mary kummittamwos, newutche uttiyeuwoh wachegit, ne nashpe wunneetupanatamwe Nashauanitt8ut.
1.21 Kah woh neechau wuñaumon woh kuttissowen Jesus, newutche woh wadchanau ummissinninnumoh wutch ummatcheseongan8óut.
1.22 Wame yeush n$nihyeupash ne woh n$nih toh an8wop Lord nashpeu manitt8wompuh n8wau.
1.23 Kusseh peenomp pish wompequau, kah pish neechau wannaumonuh, kah pish wuttissowenouh Emanuel, yeu nauwuttamun, God k8wetomukqun.
1.24 Neit Joseph omohket wutch kouênat, wutussen uttoh ánukqut wutangelsumoh Lord, kah neemunau ummittamwussoh.
1.25 Kah matta 8waheuh nô pajeh wunneechanat mohtommeginitcheh wunnaumonuh, kah wuttissowenuh Jesus.
2.1 IESUS neekit ut Bethlem ut Judea ukkesukkodtumut Herod Sontim, kusseh waantamwáenúog wamohettit wutchepwoeiyeu Jerusalemwaut.
2.2 N8waog, uttiyeuwoh noh neekit Jewse ketass8t, newutche nauómun wutanogqusseumoh wutchepwoeiyeu, kah nuppeyaumun onk woh n8wowussumóun.
2.3 Herod Ketass8t n8tog 8tammehukqunush, kah wame Jerusalem weeche.
2.4 Kah wame mounont negonne sephausuaéneuh, & wus-Scribsumouh missinninnúog, wunnat8tumauuh nahog, uttohut Christ woh neekit?
2.5 Kah wuttinóuh, ut Bethlem ut Judea, newutche yeu wuttinsukwhosin nashpe quoshodtumwaen.
2.6 Kah ken Bethlem ohkeit Judea, matta kuppeississu kenugke nanánuwaenuog Judah, newutche pish na 8che sohhamun nananuwaen, yeuoh pish nánaunau nummissinninnúmoh Israeloh.
2.7 Neit Herod kemu wehkomont waantamwoh, pahku wunnat8tomau nahog, toh utt8che anogqs naeitauôus.
2.8 Kah wutann8nuh nahog en Bethlehem kah n8wau, monchek pahke natinnehuk mukkies, kah namehheog kuttussunau, onk woh nuppeam, kah woh nen wonk n8wowussum.
2.9 Kah n8tauáhettit Sontimoh moncheog, kah kusseh, noh anogqs, uttoh nauáhetteúpuh wutchepwóieu, negonshauoh noh en peyonat uttoh mukkies ápit, ne wunneepaun.
2.10 Nauahettit anogsoh, m8cheke muskouanatamwog mishe wekontamóonk.
2.11 Kah paahettit wetuómut nameheaog peissésoh weeche Maryhoh okasoh, kah penushaog kah 8wowussumóuh, kah woshwunnumóhettit wunnompakouunoúoash, wuttinnumáouh mag8ongash, gold, kah frankincense, kah myrre.
2.12 Kah God ámomont ut kaeonganit matta ukqushkeanóut en Herodut, nag chippeog panéin, nehenwonche wutohtuóut.
2.13 Kah amaehettit, kusseh wutangelumoh Lord naehtauau Josephoh kouénat, wuttinuh, omohkish, kah nemun mukkies, kah ohkahsoh, kah spuhh8ash en Egypt, kah na apsh, nô pajeh kittinnunat, newutche Herod pish natinnewhau peissessoh, woh wunnushónat
2.14 Kah omohkeit, nemunau peissesoh, kah ohkasoh nuhkonáeu, kah au Egypt.
2.15 Kah na wuttaiin nó pajeh Herod nàpuk, ne woh nnih, ne an8wop Lord nashpe quoshodtumwaen, n8wau, wutch Egypt n8wehkom nunnaumon.
2.16 Neit Herod nag* 8nambeûhkannaongan8 waantamwog, musquantam m8cheke, kah an8team8 kah paguanon wame mukkiog ut Bethlem, kah ut waéwenu, wehque neeswe kodtumwohkogig, kah papeississecheg, papaume ne utt8che pahke nat8tomauont waantamwoh.
2.17 Neit n$nihyeup toh an8wodt Jeremias quoshodtumwaen n8wop.
2.18 Wudtauatonkqussuonk ut Ramah n8tamun, neuánatamoonk, mauonk, kah mauém8onk m8cheke, Rachel maiémon uppeissésimoh, kah matta hahk8waou, newutche nag matchaog.
2.19 Qut Herod napuk, kusseh wutangelumoh Lord naeihtauau ut koueonganit Josephuh ut Egypt.
2.20 N8wau, omohkish, neemun mukkies kah ohkasôh, kah monchish ohkit Israel, newutche nag nupp8k kodtinneanoncheg mukkiesoh.
2.21 Neit omohkeu, kah nemunau mukkoiésoh, kah okasoh, kah peyau ohkit Israel.
2.22 Qut n8tog Archilaus piahquttum Judea, nompuppehtauau 8shoh Herod, wabesu nohoonat: qut ámomont God koueonganit, qushken en ohkeit Galile.
2.23 Kah paont wutapen Otanat ussowetamun Nazareth, ne woh nnih ne an8wop quoshodtumwaen pish wuttissowesu wun-Nazaren.
3.1 KAh yeush ut kesukodtash John Baptist peyau kuhk8tomuhteau ut touohkomuk Judea.
3.2 Kah n8wau, Aiuskoianatam8k, newutche kesukque wutass8tamoonk pas8cheyeu8.
3.3 Newutche yeuoh noh an8wohpoh Esaias quoshodtumwaen n8wau, Wuttauatonkqussuonk pasuk mishont8adt ut tauohkomuk, nanashwehtam8k ummay Lord, ayim8k ummayash sampoiyeuut.
3.4 Kah yeuoh John hogk8 weshagkan8ash kamels, kah wunnagas puttugquoppissu, kah ummeetsuonk locusts kah touohkomukque hony.
3.5 Neit Jerusalem kah wame Judea, kah wame penuohkomuk quinnuppu Jordan wussohwehtunkquoh.
3.6 Kah baptizuog nashpe nagum ut Jordan samp8àhettit ummatcheseongan8oash.
3.7 Qut nauont monaog Pharisesog & Sadducesog peyauoh ut ukkutsum8onganit, wuttinuh nahoh, Woi kenaau wutontseongan8 seséquâog, howan kutámomukkóuôus wusseemoun wutch musquantamôonk paonukqueôg.
3.8 Yowutche padtau8k meechummuongash yaneunkquokish aiuskoiantamóonk.
3.9 Kah ahque unnantam8k woh kussinneau ut kuhhogkaóut n8shun Abraham nutahtauunán, newutche kuttinnonnumw8, God tapenum wutchéheun yeu qussukqunéhtu wunnaumonuh Abraham.
3.10 Kah eyeu wonk togkunk padtohkûhkon wutchóhquom matugqut, yowutche nish$noh pasuk matug matta adtannegenun8g meechummúonk wunnegen, tummethamun, kah unnohkon n8taut.
3.11 Nen wunnamuhkut kupbaptizehennumw8 nashpe nippe wutch aiuskoiantamóonk, qut noh asukiit, nagum ánue menukesu onk neen, matta nuttapenum8 kenunumun ummoxinash, noh pish kukkutchessumukkou nashpe wunnetupanatamwe Nashauanittou, kah n8tau.
3.12 Neh uppaannatukanoh ut wunnutcheganit, kah pish pannuppe pahketeauun ahhut pagohhomuk, kah mohmounum 8wheatumash 8weekit, qut wussadteaumunash wutchikohsumunash matta haontán8k n8teau.
3.13 Neit Jesus peyau wutch Galile en Jordan ut John, woh ukkutsumoh nashpe nagum.
3.14 Qut John ukquihtinuh n8wau, nukquenauwahúk kukkutsumunneat, kah kuppeyaauseh?
3.15 Kah Jesus namp8hamauoh, kah n8wau, nátch eyeu, newutche ne ne tapeneunkqut pannuppe ussenat wame wunnomwausseonk, neit wuttinánumon.
3.16 Kah Jesus neadt baptizehit, teanuk kuhpushau wutch nippekontu, kah kusseh tauehtunk kesuk, kah naau nashauanitt8 upanehtunkquoh onatuh skuhwhunan kah uppogs8quoh.
3.17 Kah kusseh, wuttauatonkqussuonk wutch kesukqut, n8wau, yeuoh n8womunnégoneu nuttai8m, noh wohsikkitteahikque.
4.1 NEit Jesus sagkompagunau nashpe nashauanit, en touohkomuk, woh ukqutchheuh mattannit.
4.2 Kah matta metseik yauunchag kesukodtash kah yauunchag nukkonash, ompetak mo kodtupp8.
4.3 Kah quajheunt paôônont, wuttinuh, ken wunnaumonait God, n8wash yeush qussukqunash petukqunnunganúhettich.
4.4 Qut wunnamp8hamauoh n8wau, wussukwhosu, matta pish missinnin webe pomantam8 wutch petukqunnunk, qut nashpe nish$noh kutt8onk 8m88 wutt8nit God.
4.5 Neit mattannit 8waápinuh wunnetupanatamwe otanat, kah upponuh nah8sik peantamwakomuk.
4.6 Kah wuttinuh, ken wunnaumonait God, penuhtaash kuhhog, newutche wussukwhôsu, pish wuttinnumauh wutangelsumoh ummeechumuhkonat papaume ken, kah pish kutashinukquog ut wunnutchegan8wóut, ishkont kusseet togkushin qussukquanit.
4.7 Jesus wuttinuh, wonk wussukwhôsu, matta pish kukqutchheoh God kum-Manitt8m.
4.8 Wonk mattannit wunnemunuh ahche kussohkôayeuut wadchuut, kah wunnohtunnónash wame tahs8tam8ongash muttaohket, kah wussohsumm8ongash.
4.9 Kah wuttinuh, wame yeush kittinnummánunash kepshaúhsean, kah waussuméan.
4.10 Kah Jesus wuttinuh, amaish Satan nuppusquanit, newutche wussukwhósu, pish k8waussum Jehovah kum-Manitt8m, kah pish nagum nont k8waussum.
4.11 Neit wunnukonuh mattannit, kah Angelsog peyaog, kah wuttannumauóuh.
4.12 Kah n8tog Jesus kupshagkinau John, monchu en Galile.
4.13 Kah nagottuk Nazareth, peyau, kah wutáyin Kapernaum ussehtahtu, wohkôeu Zabulon kah Naphtali.
4.14 Onk woh ne n$nih ne an8wop nashpe Esaias quoshodtumwaen n8wop.
4.15 Ohke Zabulon kah ohke Naphtali ohquanshin may ketahhannet, ogkomuk Jordan Galile gentilsehtu.
4.16 Missinninnuog apitcheg pohkeniyeuut naumwog missi wequai, kah aphettit wutohket kah wutonk8ohtom nupp8onk, wequái speem8.
4.17 Na wutche Jesus kutche kuhk8tomuhteau, kah n8wau, aiuskoiantam8k newutche kesukque ketass8tamóonk pas8cheyeu8.
4.18 Kah Jesus oiohquashadt ketahhannit Galile nauoh neeswe wemattittuoh, Simon ussowesu Peter, kah Andrew weechaioh, ponashabpahettit ut ketahhannet (newutche ponhashabpaenuog)
4.19 Kah wuttinuh nahoh asuhkiegk, kah kutáyimáuonumw8 kupponhashabpaonaont wosketompaog.
4.20 Kah teanuk nukkonáog wuthashabp8uh kah wutásukauóuh.
4.21 Kah ne ayauomp, nauoh onkatoge neeswe wemattittuoh, James wunnaumonuh Zebede, kah John wematoh, ut kuht8nogqut, weeche Zebedeoh 8sh8oh wodchippanhashabpahettit, kah 8wehkomoh nahoh.
4.22 Kah teanuk wunnukkodtumunneau kuht8nog, kah 8sh8oh, kah wutasukauóuh.
4.23 Kah Jesus au quinnuppu wame Galile ukkuhk8tomauópuh nahoh ut wussynagogsumóut, kah ukkuhk8tomauópuh ketass8tamóe wunaunchem8kaonk, kah wutut keteáhhouónash wame mamatchenaongash, kah wame spunnaongash kenugke missinninnúog.
4.24 Kah waeenomaonk pannupshaum8 wame Syria, kah uppâudtauóuh wame matchenanutcheh missinninnûh, aninneânutche m8cheke aninneaongash, onkquommomm8ongash, apetunkqutcheg mattannitt8h, kah neg kogkeácheg, nanunksitcheg, kah wunnetskéheuh.
4.25 Kah monaog missinninnúog wutasukauóuh wutch Galile, wutch Dekapolis, wutch Jerusalem, kah wutch ogkemuk Jordan.
5.1 NAuont m8chequshaoh, ogquodchuau wadchuut, kah na matapit, ukkodnetuhtaéneumoh peyauónuk.
5.2 Kah woshwunum wutt8n, ukkuhk8tomauuh n8wau.
5.3 Wunnánumôog kodtummungeteahoncheg, newutche wuttaihéeu kesukque ketass8tamóonk.
5.4 Wunnanumôog neg mogig, newutche pish muskouantamwáheoog.
5.5 Wunnanumóog neg manunnissitcheg, newutche pish wutahtauunneau ohke.
5.6 Wunnanumôog neg kodtupwutcheg, kah kaukutt8gig wunnomwausseonk, newutche pish wamep8og.
5.7 Wunnanumóog neg monaneteacheg, newutche pish ummiskomunneau monaneteaonk.
5.8 Wunnanumóog neg pohketeahoncheg, newutche pish nauóog Goduh.
5.9 Wunnanumóog neg wunohteaonk-ayigig newutche pish ussowen8og wunnéchanuh God.
5.10 Wunnanumóog neg woskhetcheg wutch wunnomwausseonk, newutché wuttaiheeu kesukque ketass8tamóonk.
5.11 K8nanumitteámw8 wosketompaog mamatchenukquéóg, kah woskehukqueóg, kah wame pann8waeu mamatchenukqueog wutch nen.
5.12 Weekontam8k, kah ahche muskouantam8k, newutche missiyeuash kutonkquatunkanash kesukqut, newutche netuppe ne woskeheunneau quoshodtumwaenuog negonnekunkqueógig.
5.13 Kenaau kussaltanúumw8 muttaohket, qut salt wannehteunk wussaltanu8onk, uttô pish wonk saltanu8, quenau wanne wunnegenninn8gk, qut pogketamun, kah wuttattaskukkomunneau wosketompaog.
5.14 Kenaau 8wequai8m muttaok, Otan ohtag kodtuhkôag woh mat atahtoôuun
5.15 Asuh chikohsumóhettit wequananteg, matta wunnogqunnum8uneau quaquadwhonganit, qut ut wequanantunkanontugqut en wohsumôm8 wame wetu.
5.16 K8wequai8m wôhsum8m8utch ut anaquabhettit wosketompaog, woh wunnaumunneau k8nanakausuonganash, kah woh quttiánumau k8sh kesukqut.
5.17 Ahque unnantam8k n8che peam matcheheonat naumatuonk, asuh quoshodtumwaenuog, n8che peyom matta matcheheonat qut ussenat.
5.18 Newutche wunnamuhkut kittinnonnumw8, kesuk kah ohke pish nukkomwém8, qut nequt chohkushik asuh peneai wuttinn8waonk matta pish nukkomwém8, qut wame pish n$nih.
5.19 Wuttinnaiin howan pohquenuk pasuk peasik wuttinn8waonk, kah ne kuhk8tomáuont wosketompuh, noh pish ussowenau péisses ut kesukque ketass8tam8onganit, qut howan usseit, kah kuhk8tomauont, yeuoh pish ussowenau masugkenuk ut kesukque ketass8tam8onganit.
5.20 Newutche kuttinnonnumw8, k8nomwayeuonk tohneit matta m8cheke wunnegennin8gk onk ne 8nomwayeuonkan8 Scribsog kah Pharisesog, matta pish kuppetutteamw8 kesukque ketass8tam8onk.
5.21 Ken8tamunneáop an8womukup n8adt, Nushehteahkon, qut howan nushehteadt, pish nunnukquoppu én wussittum8onganit.
5.22 Qut kuttinnonnumw8, wuttinniin howan musquanumont weechaioh, tahn8che pish nunnukquoppu wussittum8onganit, kah howan unnont weechaioh, Raka, pish nuñukquoppu ut moeuénat, qut howan unnont kummattammag8, pish nunnukquoppu chepiohkomukque n8taut.
5.23 Yowútche paudtoan kummag8onk ut Altar, kah na mequontaman, kemat ne teag k8chumuk.
5.24 Na ponsh kummag8onk anaquabit Altar, kah monchish, negonne wunn8wagk kemat, kah neit peyaush, kah magish kummag8onk.
5.25 Teanuk wunn8wagk petukkonukquean, ne an weecháutteóg, ishkont petukônukquean, kuttiss8unuk wussittumwaénuut, kah wussittumwaénin kuttiss8unuk aninnohsuenuut: kah kukkupshagkinit.
5.26 Wunnamuhkut kuttinsh, matta pish kussohham8, na wutch, asquam ôadtehteaan nish$noh pasuk teag.
5.27 Ken8tamunneáop an8womukup n8adt, Mamussekon,
5.28 Qut kuttinnonnumw8, howan moneauont mittamwussissoh nanwun8dsquauut, mahche mamussu ut wuttahut.
5.29 Kuttinnunkóuneu kuskesuk togkussittassunukquean, kodtunush kah pogketash, newutche, negonne wunnegen nequt chippai kuhhog woh k8wanteauun, onk wame kuhhog matta unnohteaunat chepiohkomuk.
5.30 Kuttinnohkou togkussittassunukquean tummethash, kah pogketash, newutche negonne wunnegen nequt chippai kuhhog woh k8wanteauun, onk wame kuhhog matta unnohteauunat chepiohkomuk.
5.31 An8wonuh, howan pogkenont ummittamwussoh aninnumauonch pogkenittue wussukwhonk.
5.32 Qut kuttinnonnumw8, howan pogkenont ummittamwussoh, qut matta newutche nanwunn8dsquauonk, wuttinheuh mamussinneat, kah howan wetauomont pogkenamukeh, mamussu.
5.33 Wonk ken8tamunneáop an8wamukup n8adt, matta pish pann8wae kutchadchekeyeuóh, qut pish kutussen Godut wame kutchadchekeyeuwaongash.
5.34 Qut kuttinnonnumw8 ahque chadchekeyeuwagk, asuh matta nashpe kesuk, newutche ne wutappuonk God.
5.35 Asuh matta nashpe ohke, newutche ne God ukqueenannéhtuonk ut wusseetut, asuh matta nashpe Jerusalem, newutche ne wutotan missugken ketass8t.
5.36 Asuh chadchekeyeuohkon kuppuhkukqut, newutche woh mo kutáyim8h pásuk meyeusunk wompi asuh m8i
5.37 Qut kukkeket8kaongan8 pish nux nux, matta, matta, kah nish$noh m8cheke onk yeush, wutch peyaum8 matchet.
5.38 Kenan8tamunnaop an8wamukup muskesuk wutch muskesuk, kah meepit wutch meepit.
5.39 Qut kuttinnonnumw8, howan woskehukquean, ahque adtumehtau, qut howan anehtóhukquean kuttinnohkóeu konn8nat, quttukquaish wonk onkatuk.
5.40 Kah howan petukanukquean moeonganit wutch neemunumun kuthogk88, neemunitch wonk kumm8nak.
5.41 Howan chequshanukquean wechau pasuk mile, weechau nees.
5.42 Howan wehquetumukquean, aniñumau, noh nogkuhkuhánukquean, ahque qushketau.
5.43 Ken8tamunnaop an8wamukup, womoaus ketatteamong, kah sekeneau kummatwom.
5.44 Qut kuttinnonnumw8, womon8k kummatwom8óog, wunnanumok nagoh matchenanumukqueógig: wunnesehtok nagoh sekeneunkqueôgig: peantamwanshúk nagoh tahn8chehukqueógig, kah woskhukqueógig.
5.45 Onk woh kenaau wunneechanoh k8sh8 kesukqut, newutche uppaspisháheau wunnepâuz8moh ut matcheetowehtu, kah wunneetowehtu: kah wussokanonukauau sampwe usseaeneúh, kah matta sampwe usseaeneúh.
5.46 Newutche womónok nagoh womonukqueógig, chaugua kutonkquatunkan8? sunnummatta mukk8kinnuaénuog ne wuttatuppe usseneau?
5.47 Womoausuontouánumauwodt nont kematog, uttiyeu en wunnegen kutusseongan8, sunnummatta netatuppe usséog mukk8kinnuaenuog?
5.48 Newutche pannuppe wunneet8k neane k8sh8 kesukqut pannuppe wunneetuk.
6.1 AHquetea8k ussenat kukkitteamonteanitteaongash anaquabhettit wosketompaog, woh kenauquog, ishkont matta kutonkquatunkw8 kesukqut k8sh8.
6.2 Yowutche mag8ansh kukkitteamonteanitteaongash, ahque puhpequash monopuhpeg anaquabean: eiantukkeiyeuog neyane asehettit peantamwakomukquehtu, kah taumaugquehtu, woh waenomóog ut wosketompautu, wunnamuhkut kuttinnonnumw8 wuttonkquatunkan8 ahtóog.
6.3 Qut mag8an kitteamonteanitteaongash, kummenadche ahque wahteauitch, toh kittinohkou ásit.
6.4 Onk woh kukkitteamonteanitteaongash kemeyeu8ash, kah k8sh nauquean kemeu, nagum kutonkquatunk pohquaeu.
6.5 Kah paantamanish, matta pish keyaneunkqussu eiantukiyeuog: newutche womantamwog peantamunat, nepauhettit peantamwakomukqut, kah náyag taumaugquehtu, woh wunnauóuh wosketompaog, wunnamuhkut kuttinnonnumw8, wutonkquatonkan8 ohtóog.
6.6 Qut ken peantamanish, aush p8tsaúut, kah yeantanumaish, peantamau kemeu, kah k8sh nogquean kemeu, pish kutonkquatunk pohquaeu.
6.7 Qut peantamóg, ahque tahn8che n8wagk noh nompu, netatup pauwauwog, newutche wunnantamwog pish nunn8tont wutch m8cheke keket8hkaonk.
6.8 Newutche ahque netatuppewegk nagoh, newutche k8sh8 wahteauun uttiyeush quenahukqueógish, asquam newajeh peantam8ógup.
6.9 Yowutche yeu nuppeantam8k: N8shun kesukqut, quttianatamunach k8wesuonk.
6.10 Peyàum8utch kukketass8tamóonk, kuttenantamóonk ne n$nach ohkeit neane kesukqut.
6.11 Nummeetsuongash asekesukokish assamaiinean yeuyeu kesukod.
6.12 Kah ahquontamaiinnean nummatcheseongash, neane matchenehukqueagig nutahquontamóunnonog.
6.13 Ahque sagkompagunaiinnean en qutchhuaonganit, webe pohquohwussinnean wutch matchitut. Newutche kutahtaun ketass8tamóonk, kah menuhkesuonk, kah sohsumoonk micheme. Amen.
6.14 Newutche ahquoantamauog wosketompaog matchenehukqueógig, k8sh kesukqut pish wonk kutahquontumunkou.
6.15 Qut matta ahquoantamau8og wosketompaog matchenehukqueogig, neit matta pish k8shw8 kutàhquoantamukou kummatcheéneheaonganooash.
6.16 Kah matta metseógish, ahque yaneungqussegk eiantukkeiit máenonkqussinneat newutche penuwunneunkqussuog, woh wosketompaog wunnauóuh matta meetsein, wunnamuhkut kuttinnonnumw8 wutonkquatunkan8 ohtóog.
6.17 Qut mat meetseanish, saumúnush kuppuhkuk kah kussequash.
6.18 Onk woh moh kenaug8 wosketompaog mat meesein, webe k8sh, uttiyeu kemeu, kah k8sh uttoh nogquean kemeu, pish kutonkquatunk pohquaeu.
6.19 Ahque ut wadchanum8k kenompakouuñ8oash yeu muttaohket, uttiyeu papoquttamuk kah ogkonkquag áneuk, kah uttoh komm8towaenuog pohquabesehettit, kah komm8towog.
6.20 Qut ponam8k kenaau mohtonche kenompakouunooash kesukqut, uttoh woh mo adt anitn8k asuh papoquodtam8muk onk woh mo komm8towaen pohquabesein, kah komm8to.
6.21 Newutche uttiyeu kenompakou ohtag na kuttah wonk ohteau.
6.22 OOwequa8m kuhhog, kuskesuk, yowutche kuskesuk pohkag, wame kuhhog numwohteau wequai.
6.23 Qut kuskesuk machuk, wame kuhhog numwohteau pohkenai, yowutche k8wequa8m ne apetunkquean, pohkenag, toh unnukkukqueu missi ne pohkenai.
6.24 Wanne woh howan neesadchanóou wussontimomoh, newutche asuh pasuk8 sekeneauau, kah womonau onkatogke: asuh pasuk8 weetomau, onkatoge ummishonanumoh: woh mo k8tinninneumuhkauoh kuhhog God kah Mammon.
6.25 Yowutche kuttinnonnumw8 ahque wussaume wuttamanatam8k kukketeaonkan8, chauguas woh mechuóg, asuh chauguas wuttattamog: asuh kuhhog, chauguas hogk8óg, sunnummatta keteáonk mishôadtinn8 onk meetsuonk? káh kuhhog onk hogk8onganash?
6.26 Nôk psuksesuk mamatchekesukqut, newutche matta ohketeaouog, asuh kepenumóog, asuh posekinnumoog weátchiminneash, ónch k8sh8 kesukqut wutassamoh nahoh, sun matta nag kutaneuhkauoôog?
6.27 Howan kenaau wuttamánatog onchekheunt wuhhogkuh nequt ishquonogkot.
6.28 Kah tohwutch wussaume k8tamanatamw8 hogk8wongash, natwontam8k peshauonash touohkomukqut, toh adtanegek, matta anakauseog, matta tuttuppinnahtea8og.
6.29 Qut kuttinnonnumw8, Solomon wame wowunhogk8unáonk matta mô wuttonhogk8unnáun netatup yeush.
6.30 Yowutche God yeu hogquonont moskehtuoh touohkomukqut, uttiyeu yeu kesukqut ohteau, kah saup unuhkon attissunkanit: sunnummatta m8cheke pish kuthogqunukkou, Woi kenaau peamesik k8namptam8ongan8,
6.31 Yowutche ahque wussaume wuttamanatam8k, n8wagk chauguas woh nummeechimmun, chauguas woh n8tattamun, chauguas woh nuthogkummun?
6.32 Newutche gentilsog wame yeush wunnatinnehamunáoash, newutche k8sh8 kesukqut 8wahteoun yeush wame quenahukqunnáoash.
6.33 Qut negonne natinneham8k wutass8tamóonk God, kah wussamwogquanumáonk, kah wame yeush pish kukk8tinnunumonteanaoash.
6.34 Yowutche ahque wussaume wuttamanatam8k saup, newutché saup wuttamanatam88 wuttaiheash, wamut pasuk kesuk, ne machuk wuhhog.
7.1 AHque 8sum8k, onk matta woh k8sumitteamw8.
7.2 Newutche uttoh wussittamóonk wasittumog, pish k8sumitteaneau, kah uttoh quttuhhamoonk quadhamog, pish kukqutwhutteaneau wonk.
7.3 Kah toh$wutch nauman papissai kemat wuskesukqut, qut mat kenatwontam mahtug nehenwonche kuskesukqut.
7.4 Asuh toh woh kuttin kemat pâ nutamaunumun papissi kuskesukqut, kah kusseh mehtug nehenwonche kuskesukqut.
7.5 Kuteiantukeiyeu, negonne pogketash matug nehenwonche kuskesukqut, kah neit pish pahke kenaumun, papissai kuppogketamunat kemat wuskesukqut.
7.6 Ahque aninnumau anumwog, ne sephausuonganu8k, ahque unnohteagk kenompakouunash anaquabhettit pigsog, ishkont wutashkukkomunáoash ut agwe wusseet8woash, kah qushkehettit wonk kuss8kshanukk8wóog.
7.7 Wehquetum8k, kah pish kittiñummonteaneau, natinneham8k, kah pish kummiskomunneau, chohchunkquttahham8k kah pish k8woshwunnumonteaneau.
7.8 Newutche nish$noh pasuk wéhquetug wutattumunumun: noh natinnehog ummiskomin: kah chohchunkquttahhog pish woshweemo.
7.9 Asuh uttiyeuoh wosketomp wunneechanoh wékquetumunkquit petukqunneg, sun woh wuttinnumauoh hassun?
7.10 Asuh wehquetumunkquit namohsoh, sun woh wuttinnumauoh ask8koh?
7.11 Newutche kenaau matchetoóg wahteauog wuñegenash mag8ongash aninumauat keneechanog: anue m8cheke k8sh kesukqut, wunnegenash mag8ongash pish wuttinnumóuh neh wehquetumunkqutcheh.
7.12 Newutche nishnoh teag kukkodtantamauóneau kittinhukqunneau wosketompaog, unnehuk nanuk, nag: newutche yeu naumatuonk kah quoshodtumwáenuog.
7.13 Petutteagk peónogok squont, newutche mishonogod squont, kah mishonogok may ne sagkompagunnuom8uk en awakompanónat, kah monaog na uppetukoneau.
7.14 Newutche peonogok squont, kah pemaogok may ne sogkompagunnuom8uk en pomantamunat, kah ogguhsuog na maskomunneau.
7.15 Kah wabesuón8k pann8wae quoshodtumwaenúog, uttiyeug páuhónukqueógig shepsoh hogk8og, qut ánomut m8m8hweyausae nat8ksuog.
7.16 Nashpe ummeechummuonganôoash pish k8wahuóog, sun mauunneauog wenominneash ut asinnekôussehtu, asuh figsash ut kogkôunogkohquohh8wéhtu.
7.17 Netatup, nishnoh wunnegen matug adtannégen wunnegenash meechummuongash, qut matchit matug adtannegen matchetoash mechummuongash.
7.18 Wunnegen matug matta woh mattummeechumunn8, kah matchet matug matta woh wunnummeechumunn8.
7.19 Nish$noh matug matta wunnummeechummun8g, kouwehthamun, & kutiishauhkon.
7.20 Yowutche pish k8waheauôog nashpe ummechummuonganooash.
7.21 Matta nish$noh pasuk noh ánukau Lord, Lord, pish petutteau wutass8tam8onganit kesukqut, qut noh aseit wuttenantamóonk n8sh kesukqut.
7.22 Monaog pish nuttinukquog ne kesukok Lord Lord, sunnummatta nukkuhk8tomuhteaumunnonus ut k8wesuonganit, kah sunnummatta nussohwhunnomunnónus mattannitt8og ut k8wesuonganit, kah nutússúmunnonus monatásh monchanatamwe anakausuongash ut k8wesuonganit?
7.23 Kah neit pish nuttinnóog nag, matta k8wahunnomw8, aumaeihtaegk anakauseógish matcheseonk.
7.24 Yowutche wuttinnaiin howan yeush n8tog nuttinn8waongash, kah usseit nishog, pish nutogqunneunkqueh waantamweinnúut adtannikitteadt qussukquanit.
7.25 Kah peyaum8uk sokanon, kah tomogkon, kah mishetashin, kah wutayeuwuttaminneau wetu, kah matta penushano, newutche uttannehteausu qussukquanit.
7.26 Kah nish$noh n8tog, yeush nuttinn8waongash, kah matta usseit nishog, ogqunneunkqussu mattammagqut, adtanikteadt naguntu.
7.27 Kah peyaum8uk sokanon, kah tomogkon, kah mishetahshik, kah wutayeuwuttaminneau ne wetu, kah penushau, kah missi uppenushaonk.
7.28 Kah teánuk n$nih Jesus wohkukquoshitteunk yeush wuttinn8waongash, missinninnuog ummonchanatamunneau ukkuhk8tomuhteaonk.
7.29 Newutche kuhk8tomauont ogqunneunkqussu piahquttumwenúut, kah matta ogqunneunkqussu Scribsog.
8.1 NOOkit wonk wutch wadchuut, monaog m8chequoshaog wutásukauouh.
8.2 Kah kusseh wachequit uppeyauónuh kah wowussumoh, kah n8wau, Lord unnantammoan woh kuppahkhe.
8.3 Kah Jesus summagunum wunnutcheg, kah ummussunoh kah n8wau, nuttenantamun pahkeish, kah teanuk wachequit pahkheau.
8.4 Kah Jesus wuttinuh, ahque us howan, qut monchish, naeitau sephausuaenuog, kah magish ummag8onk ne ánukqueog Moses, newutche wauwonuh nahog.
8.5 Kah petutteadt Kapernaum, kenomppasuk peyauónuh wunnanompussumoh.
8.6 Kah n8wau Lord, nuttinneum seepsin ut nekit nanunkqsu, m8cheke onkuppuñau
8.7 Kah Jesus wuttinuh pish nanuppaam kah nunnetskeh.
8.8 Kenompasuk wunnamp8hamauoh n8wau, Lord matta nuttapenumm8 kuppeyonat nekit, qut webe ket8kash kutt8onk, kah pish nuttinneum netskesu.
8.9 Newutche nen wosketomp agwu nanaánuwaog, kah ayeuteaog nutagwappehtunk, kah yeuoh nuttin monchish, kah monchu, onkatog peyaush, kah peyau, nuttin nuttinneumun ussish, kah wutussen.
8.10 N8tog Jesus, monchanatam, kah wuttinuh nahoh asukonkqutche, wunnamuhkut kuttinnonnumw8, asquam nummiskom8h wunnamptam8onk yeu nukkukqun, matta ut Israel.
8.11 Kah kuttinnonnumw8, monaog pish peyauog wutch wutchepoau, kah wutcheksuau, kah pish weetappemáog Abrahamoh kah Isaakoh kah Jakoboh kesukque tahs8tamm8onganit.
8.12 Qut wunnechaneunk wutass8tam8onganit, pish sohwhohkonog en muttae pohkenaiyeuut, naut pish mauonk, kah nunnukkutt8hamóonk.
8.13 Kah Jesus wuttinuh kenompasuk8unitche, monchish, kah neane wunnamptaman ne kittinhettean, kah wuttinneumoh netskeheoninneuh neit wadchit.
8.14 Kah Jesus petutteadt Peter wekit naau ummittamwussoh okasoh seepsin wesohshau.
8.15 Kah ummissunnumoh wunnutcheg, kah wesohshaonk wunnukonuh, kah omohkit, kah wunnadtupwuhheuh.
8.16 Wanonk88k paudtauwaog monaoh appetunkqunutcheh mattannittoh, kah nagum sohwohteau mattannitt8h nashpe wuttinnowaonk, kah wunneetskeheuh wame matchenanitcheh.
8.17 Woh n$nih ne an8wop quoshodtumwaen Isayas n8wau wuñemunumunash nagum nunn8chumwesuonganunonash, kah waapunnum nummachinaonganunonash
8.18 Kah Jesus nauont monaog quinnuppu, wuttinuh, ogkomut ontuh.
8.19 Kah pasuk Scribe uppeyauonuh, kah wutinuh nussontimom, kutasukaush uttôh aôan.
8.20 Kah Jesus wuttinuh, wonkqussissog owónogkuog, kah psuksesuk mamahchekesukqut wodshiyeuog, qut wosketomp wunnaumonuh matta ahtoou ut toh p8nug uppuhkuk.
8.21 Kah onkatuk ukkodnetuhtaeneumoh wuttinuh, Lord negonne onti posekinnonti n8sh.
8.22 Qut Jesus wuttinuh, asuhkah, kah nupp8og posekinahettich wunnupp8m8uh.
8.23 Kah petutteadt kuht8nogqut, ukkodnetuhtaeneumoh wutasukauouh.
8.24 Kah kusseh, mishetahshin kehtahhannit, kah wunohkukkomunneau tuhk8og kuht8nog, qut nagum kouweu.
8.25 Kah ukkodnetuhteaneumoh uppeyauunouh, wutt8kinouh, wuttinouh, Lord wadchaninean nukquttuhsháumun.
8.26 Kah wuttinuh nahog tohwutch wabeseog, woi kenaau ogguhsin k8namptam8onkan8, neit omohkeu aushkomau mishetahshinneoh, kah keitoh, kah na mo mishauwépun.
8.27 Qut wosketompaog monchanatamwog n8waog howan wosketomp yeuoh, newutche wabanog kah ketahhanog wunn8swehtauóuh.
8.28 Onk paont ogkomut, penuohkomukqut Gergesensog, nesuog mattannit apéhtauoncheh nogskouóuh sohhamwehettit wutch weenohket, ahche nushquetuog, onk matta woh howan uppaumushauon ne nogqueu.
8.29 Kah kusseh wuttauatonkqussuog n8waog tohkittin hennumun Jesus wunnaumonuh God? sun kuppeyam kutawakompunnasunnanonut koshkommeu.
8.30 Kah nôadtit, pigsog monaog nâtuppuhkóog.
8.31 Neit mattannitt8og wunnanampassumouh, n8waog, sohwohkauseog, ontunkonan herde pigsehtu.
8.32 Kah wuttinuh monchek, kah sohhamwehettit: petutteaog pigsehtu, kah kusseh, wame herd pigsog womsinneanittuog penuk8hkontu ketahhannit, kah qutauwushauog ut nippekontu.
8.33 Kah neg naneauheoncheg wussem8og auog otanat, kah wuttinaunchemunneau wame, kah uttoh anheit apehtunkqut mattannittoh.
8.34 Kah kusseh wame wut8tánieog sohhamwog nogkuskauáog Jesus, kah nauahettit, wuñanampasumóuh woh sohwehtamun wutohtu.
9.1 KAh petutteau kuht8nogqut, qushkodteau, kah peyau nehenwonche wut8tanat.
9.2 Kah kusseh uppaudtauóuh nanukqussuoh, sepsin obpinneat: kah Jesus nag* 8namptam8ongan8, wuttinuh nanunkussinutcheh, Nuttai8m wunnamptah kummatcheseonganash kutahquontamonteanash.
9.3 Kah kusseh nawhutche Scribsog n8waog ut wuttinnómiyeum8óut, Yeuoh blasphemau.
9.4 Kah Jesus wahteunk wuttenantam8ongánooash, wuttinuh, tohwutch matchenantam8k ut kutahh8out?
9.5 Uttiyeu ánukumòk n8wónat kummatcheseongash kutahquontamonteanash, asuh n8wonat, omkish & pomushaush?
9.6 Qut woh k8wahteauuneau wosketomp wunnaumonuh wutahtaun menuhkesuonk ahquontamunat matcheseonganash, ut ohkit, neit unnau nanunkussinutcheh, Omkish, tahshinish kutappin, kah aush kekit.
9.7 Kah omohku kah monchu en wékit.
9.8 Qut m8chequshacheg namohettit, monchanatamwog, sohsumm8óunóog Goduh, newutche yeu menuhkesuonk aninnumauan wosketompuh.
9.9 Kah Jesus na wagk, naau wosketompuh ussowesu Matthew, appu attumunumunat ompeteaonk, kah wuttinuh asuhkah, kah nepau wutasukauoh.
9.10 Onk n$nih, Jésus metsit ut wetuómut, kusseh monaog Publikanog, kah matcheseaenuog peyauog ut 8wetapemóuh, kah ukkodnetuhtaeneumoh.
9.11 Kah Pharisesog namohettit, unnaog ukkodnetuhtaénuoh, tohwutch kussontimom weepumont Publikanog kah matcheseaenuog?
9.12 Qut yeu n8tog Jesus, wuttinuh nahoh, neg mat mahchinacheg wanne quenahuk8og ponaskéhtuaénúh, webe matchinácheg.
9.13 Qut monchek kodnetuhtau8k uttoh anauwuttam8m8uk, nukkodtantam kitteamonteanikon, kah wanne sephausuongash: newutche matta n8che peyoh wekomonat sampweusseaenuog qut matcheseaenuog en aiuskoiántamunat.
9.14 Neit uppeyauonuh ukkodnetuhtaéneumoh John, n8waog, tohwutch mat metséog nenawun kah Pharisesog nohnompu, qut kukkodnetuhtaéneumog matta matmetseog.
9.15 Jesus wuttinuh nahoh, nunkompaog wessentamunneat sun woh móog wessentog nasohke na weetomont? qut pish kesukodtash peyaum8ash wussentamwaénin pish amaunumauonauh, kah neit pish mat metseog.
9.16 Matta woh howan upponum8h wuske kodchuhkoi m8nak nukkonhogk8nut, newutche uttoh na ponamuk kuppohtaumuk shonogkinnum8m8, kah m8cheke matchehtaun.
9.17 Asuh matta wosketompaog ponamóog wusku wine nukkonishquadt, ishkont pokshaog nukkonishquonk, kah wine mahtuhchuon, kah wishkunk matchhéoog qut ponamwog wuske wine wuskishquadt, kah neeswe wadchanóog.
9.18 Yeush âánont, kusseh peyau nanánuaenin, 8wowussumoh, n8wau, nuttaunes kuttumma nupp8, qut peyaush, kah ponamau kenutcheganash, kah pish keteau.
9.19 Onk Jesus nepau kah wutasukauoh, kah ukkodnetuhtaeneumoh.
9.20 Kah kusseh mittamwossis qushinausu nabo neese kodtumwaeu, uppusquanit asukauoh; onk ummussinnumauoh wuthogk8 uhquáeu.
9.21 Newutche n8wau ut wuttahut, woh mussinnumon webe wuthogk8, pish nukketeám.
9.22 Qut Jesus ukquinnuppehtauoh, kah nauont, wuttinuh, nuttaunes, wekontash, k8namptam8onk kukketahhuk, kah neit wadchit mittamwossis keteau.
9.23 Kah Jesus paont nanaánuwaen wekit, kah nauont pahpequanitcheh, kah missinninnúog wuttauatonkqussuog.
9.24 Wuttinuh nahoh qussogukkompau8k, newutche nunksquau matta nupp8, qut koweu, kah wutáhanéhtauóuh.
9.25 Kah aumaehettit missinninnúog, petutteau, kah wussagkunitchanuh, kah nunksquau t8kshau.
9.26 Kah wunnusittongquot mónchemop wame ne ohkit.
9.27 Kah Jésus monchit na$wutch, nesuog pogkenumwompaog, wutasukauóuh, mauog káh n8wáog, ken wunnaumonuh David kitteamonteanuminnean.
9.28 Kah paont wetuomut, pogkenumwaenuog uppeyauunóuh, kah Jesus wuttinuh náhoh, sun k8namptamw8 woh yeu nutussen, wuttinóuh nahoh, nux Lord.
9.29 Neit ummussinumauoh wuskesuk88ásh, kah n8wau, neyaunag k8namptam8ongan8 ne nehitteagk.
9.30 Kah wuskesuk8ash woshwemoash, kah Jesus ummenuhke unnoh, howan wahteauukitch.
9.31 Qut monchehettit wuttinaunchimunneau waeenomáonk wame ne ohkit.
9.32 Sohhamóhettit kusseh, uppaudtauouh mat káket8oh, wutapehtauoh mattannit.
9.33 Kah sohwhohteamuk mattannit, mat kaket8g keket8kau, kah m8chequshacheg monchanatamwog, n8waog asq noh toh nuttit naum8unan n$nih ut Israel.
9.34 qut Pharisesog n8waog, sohwohteau mattannittoh nashpe piahquttumwé mattannitt8h.
9.35 Kah Jesus papaumushau wame 8tánahtu kah 8tanémesehtu, kuhk8tomwehteau ut wussynagogsumm8óut, kuhk8tomuhkon wunaunchem8kae ketass8tamoonk, kah netskehteunk wame machinaongash, kah wuttamepunnaongash kenugke missinninnútu.
9.36 Qut nauont m8chequosháoh kitteamonteanumoh, newutche sauunumóog kah nanwiyeuog netatupe shepsog wanne wunánawunnuwomeog.
9.37 Neit wuttinuh ukkodnetuhtaéneumoh, wunnamuhkut missúmunnú8, qut ogguhsuog kepenukeg.
9.38 Newutche nanampassum8k kussontimom8 máhsuminneat woh ann8nau anakausuaénuh en ummissuminneaonganit.
10.1 KAh wekomont nabo nes8unutcheh ukkodnetuhtaenéumoh wuttinnumauoh menuhkesuonk ayeuuhkonittue nishkeneungque nashauanitt8h wussohwohkonaóont, kah netskeheonat wame eninneaonganog, kah wame mahchenaongash.
10.2 Kah 8wesuonganóoash nabo nes8utcheg Apostlesog yeush, negonne Simon ussowesu Peter, kah Andrew wematoh, James wunnaumonuh Zebidee, kah John wematoh.
10.3 Philip, kah Bartholomeu, Thomas, kah Matthew noh Publican, James wunnaumonuh Alpheus kah Lébbeus wutohtôeu wesuonk Thaddeus.
10.4 Simon uk-Kananite, kah Judas Iskariot noh wonk 8nass8moh.
10.5 Yeuhoh nabo nees8oh Jesus an8noncheh, kah wutinuh nahoh, kah n8wau, ahque ongq ummayeuóut gentilsog, kah ahque petutteonk pasuk wut8tanaóut Samaritansog.
10.6 Qut teáoggu ongq wanhetcheg shepsog ut wekit Israel.
10.7 Kah ne aâuógk, kukk8tamwehteagk, n8wagk, kesukque ketass8tamoonk paswohteau.
10.8 Netskeheuk mahchinacheg, pahkheuk wachequtcheg omohkinuk nup, sohwhoteagk mattannitt8og, nanowe kutattumunumumw8, nanouwe mag8k.
10.9 Quoshaeitam8k gold, asuh silver, asuh brass kuppetunkan8ônt.
10.10 Mat petunk ut kuppomusháongan8out, neeshashiógk8hteogk matta moxinash, matta anwohhouunash, newutche anakausuaen tumúhhouau ummetsuonk.
10.11 Kah teág otan asuh otáném petutteaóg, nat8tomuhteagk howan tapenuk, kah ne apegk naun kummonchenaóut.
10.12 Kah petutteaogish wetu, wonkumok.
10.13 Kah tapenum8m8uk wetu, k8nohteaongan8 nukkuhkom8m8utch, qut matta tapenum8mun8g, k8nohteaongan8 omponchem8utch ut kuhhogkaout.
10.14 Kah wuttinnaiin howan matta attumunukouog, asuh matta n8tamwehetteg kukkutt8wonganooash, amaeitamog yeu wetu, asuh ne otan papauohteagk papissi kusseet8wóut.
10.15 Wunnamuhkut kuttinnonnumw8 pish ánekoeyeu8-wutohtu Sodomitsog, kah Gomorritsog, ut wussittumwae kesukodtut, onk neit ne otan.
10.16 Kusseh kutann8numw8 onatuh shepsog en nôeu mukquoshimwohtu; yowutche waantam8k onatuh ask8kog, woskehuwahte8k onatuh wuskuhwhananáog.
10.17 Qut wabesuón8k wosketompaog, newutche pish kuppetukkônuk8óog moeonganutu, kah pish kussasámatáhhukouóog ut wussynagogsum8óut.
10.18 Kah pish kuppas8teaumw8 anaquabhettit nanaánuwaenúog kah ketass8tamwehtu newutche nen, wutche wauwaónaongan8 nag, kah Gentilsog.
10.19 Qut petukonukqueóg, ahque natwontam8k toh, asuh chauguoh an8waóg.
10.20 Newutche matta kusseinneau kenaau, qut wunnashauanitt8moh k8sh8 noh adt ket8kont kuhhogkaóut.
10.21 Kah wematin pish ponau wematoh nuppunnat, kah wut8shimau wunneechanoh, kah wunnechaneumóog pish waapehtaóog 8chetuongan8ut, kah pish wutáyimauóuh nushittuonk.
10.22 Kah pish kussekeneunkumw8 wame wosketompaog newutche n8wesuonk, chequnehtog nó pajeh wohkukquoshinit pish wadchanau.
10.23 Qut kodtinnanukqueóg yeuut otanat, spuhh8wagk onkatoganit, newutche wunnamuhkut kuttinnonnumw8, matta pish pannuppe kukqushkodteaumw8 wutotanaóut Israel, nó pajeh uppeyonat wunnaumonuh wosketomp.
10.24 Kodnetuhtuaen matta anúhkauóou wussontimomuh; asuh wuttinneumun matta aneukouóou wussontimomuh.
10.25 Wamut kodtuhtaénin wutogqueneunkqussineat noh kuhk8tomauont, kah wuttinneumun ogqueneunkqussinneat wussontimomit: ussowenahettit Sontim ne wetuómut Beelzebub, uttoh pish ne m8cheke wuttissowenóneau wekit apinitcheh.
10.26 Yowutche ahque nag qusheuk, newutche mo teag puttagwhôsin8h, ne mat pish woshwohtan8g, mat teag attohtósinóh ne mat pish wahteo8muk.
10.27 Uttoh ánunnóg ut pohkenáhtu, ne n8wagk ut wequáiyeuut: kah uttoh n8tamóg kekemwodtúonk, ne kuhk8tomwehteagk ut woskeche kommukquehtu.
10.28 Kah ahque qusheuk nag, nushoncheg muhhogkuh, qut matta wamunumógig nushon keteahogkou: qut teaogku qusheuk noh tapenuk awakompanánon na neeswe keteahogkou kah muhhog ut chepiohkomukqut.
10.29 Sunnummatta yeanôadteog psuksemesog nesuog neeskonáog, kah matta pish penusháou pasuk, k8sh8 matta ussek?
10.30 Qut kummeesunk ut kuppuhkukquash wame ogketamunash.
10.31 Yowutche, ahque wabesek, keanôadtimw8 monaog psuksemesog.
10.32 Yowutche wuttinnaiin howan samp8aósit nen ut anaquabhettit wosketompaog, pish wonk nussamp8waon ut anaquabit n8sh kesukqut.
10.33 Qut wuttinnaiin howan kóhkon8waósit ut anaquabhettit wosketompaog, onk nánuk nukkóhkon8wáon ut anaquabit n8sh kesukqut.
10.34 Ahque unnantam8k núppeam ann8tamunat wunnóhteaonk ohkeit, matta nuppéóh ann8tamunat wunnohteaonk, qut togkodteg.
10.35 Newutche nuppeam ponumunat penuánittuonk wosketomp, ayeuuhkonitue 8shoh, wuttaunin ayeuuhkonittue okasoh, wushimin ayeuuhkónnittue wasenumonche.
10.36 Kah nehenwonche wekit apenitcheh ummatwomoh.
10.37 Noh womonont 8shoh, asuh okasoh, m8cheke onk nen, matta nuttapenukou: kah noh womonont wunnaumonuh asuh wuttaunesoh, ánue onk nen, matta nuttapenukou.
10.38 Kah noh matta attumunum8g uppumetshineum, kah asukiegk, matta nuttapenukou.
10.39 Noh maskog uketeáonk pish 8wanteoun, kah noh wanteunk ukketeáonk newutche nen, pish ummiskomun.
10.40 Noh áttumunukqueóg, nutattumunuk, kah noh attumunukqueh, attumunau an8nukqueaneh.
10.41 Noh attumunont quoshodtumwaénúh ut 8wesuonganit quoshodtumwaen, pish attumunum wutonkquatunk quoshodtumwaen: noh attumunont wunnomwaeneuh ut 8wesuonganit wunnomwaen, pish attumunum wutonkquatunk wunnomwaen.
10.42 Wuttinniin howan wuttattamwahéont webe sonkipog yeuh pasuk8h peisissinutcheh, ut 8wesuonganit kodnetuhtaénin, wunnamuhkut kuttinnonnumw8 pish matta wanehteáou wutonkquatunk.
11.1 ONk nnih maht8wadt Jesus ken8nont ukkodnetuhtaéneumoh nabo nees8unutcheh, na 8mun, nonche kuhk8tomuhteau kah kogkohk8au otànahtu.
11.2 Kah John kuppishagkinnuakomukqut, n8tog wutanakausuonganash Christ, an8nau neesuoh ukkodnetuhtaéneumoh.
11.3 Wuttinnóuh nahoh, sun ken noh woh paont, asuh nuppaheómun onkatuk?
11.4 Kah Jesus nampoham, wuttinuh nahoh, Monchek wonk, John unnok yeushah naumógish, kah n8tamógish.
11.5 Pohkenumog naumog, n8chumwesitcheg wonk pomushaog, wachequtcheg neetskesuog, kogkobsóhcheg n8tamwog wonk, napokuppanneg omohkeog wonk, kah wunaunchem8kaonk kuhk8tomauon matchekuog.
11.6 Kah 8nanumau wuttinnaiin howan matta pish togkussittassumm8óneg.
11.7 Aumaehettit, Jesus kutapwoohkouau monanutcheh papaume John, teauguas kenonche naumumwous en touohkomuk, papaumunuhtam waban wekinasq?
11.8 Qut teaguas kenaunché naumumwous? wosketomp wunhogk8unneau? kusseh, neg wanhogk8unácheg ayeuog tahs8tamukkomukqut.
11.9 Qut teauguas kenaunche naumumwous? quoshodtumwaen? nux, kuttinnonnumw8, m8cheke onk quoshodtumwaen.
11.10 Newutche yeuoh wasukkuhwhôsit, kusseh, nutan8n nutann8teamwéninneum anaquabean, noh pish nanashwéhtamunkquean kummay ut anaquabean.
11.11 Wunnamuhkut kuttinnonnumw8, k8wutche nag nekitcheg ut mittamwossissut, matta waápeuh aneuukken8mont John kutchessúmwaeneuh, qut noh peississit ut wutass8tam8onganit kesukqut, noh wutaneuhkomomoh.
11.12 Onk na wutch ukkesukkodtumash John kutchessumwáen, yeu pajeh, kesukque tahs8tamóonk chekée unnehteauun, kah chekée unnehteunkig wutchekee nemunnumunneau.
11.13 Newutche wame quoshodtumwaenuog, kah naumatuonk quosháe missohhamwog nô pajeh John$ut.
11.14 Kah tohneit pish attumunumóg, yeuoh Elias noh woh paomp.
11.15 Noh wohtauogkut n8taj.
11.16 Qut uttoh woh nutogquontamun yeu pometuonk? ogqueneunkquodt mukkiit aphettit kodtauwompasinneat, kah wehkomáhettit weetódhetticheh.
11.17 Kah n8waog, kuppuhpequanshinumun, qut matta kuppumukaumw8, kummauunnitteaunshinumun, kah matta kummau8mw8.
11.18 Newutche John paont matta meetsu asuh wuttattam8, kah n8waog mattannitt8h apehtunk.
11.19 Wosketomp wunnaumonuh paont, metsu kah wuttattam, kah n8waog, kusseh, wussaumep8h, kah weksippamwenin, kah wetompauoh publikanog kah matcheseaenúog, qut waantamóonk sampweogquanumau nashpe wunneechanuh.
11.20 Neit kutche aushkontam otanash, uttoh adt m8cheke mishanakausit, newutche mat aiuskoiantamóog.
11.21 Missi pish kutonkupunaumw8 Chorazin kah missi pish kutonkapunaumw8 Bethsaida, newutch mishanakausuonganash, nish asemukish ut kuhhogkat, asemukish ut Tyre kah Sidon, woh aiuskoiantamópanneg noadt, mathogk8unnaonganit, kah pukquekontu.
11.22 Qut kuttinnonnumw8, pish ánekôeyeu8 Tyre kah Sidon, ut wussittumwáe kesukodtut, onk neit kenaau.
11.23 Kah ken Kapernaum, ken tahshininumuk kesukqut, pish kuppenusham en chepiohkomukqut, newutche, mishanakausuonganash nish asemukish ut kuhhogkat, ussemukish ut Sodom, woh pumohteau yeu pajeh yeu kesukok.
11.24 Qut kuttinnonnumw8, pish ánekóeyeu8 Tyre kah Sidon ut wussittumwáe kesukodtut, onk neit kenaau.
11.25 Na$ut aquompak, Jesus namp8ham kah n8wau, kuttabuttantamoush woi n8sh ketass8t kesukqut kah ohkeit, newutche yeush kutatahtauunash wutche waantamwog kah nupwôog, qut nish k8wahteauwáhheonáoash mukkiésog.
11.26 Ne naj n8sh, newutche yeu kuttapeneamun.
11.27 N8sh nuttinnumuk wame, kah wanne howan waheau8 wunnaumonainneuh, webe wut8shimau? káh wanne howàn waheau8 wut8shinneuh, qut wunnaumonain, onk noh wunnaumonain woh noh kuhk8tomauont.
11.28 Peyaausegk wame sauunumogish, kah tohkek8wannaogish, kah kuttinnumánumw8 anwôsinóonk.
11.29 Nemunnum8k n8wéanun, kah kodnetontauosegk wutch nen, newutche nummanunis kah hohp8áe nuttah, kah pish kummiskominneau anwohsinóonk kukketeahogkon8wóut.
11.30 Newutche nikkumesu neyoakum, kah nunkon n8weanun.
12.1 NEIT aquompak Jesus ôs8úshau ohteakonit Sabbath$dayeu, kah ukkodnetuhtaéneumoh kodtupp8oh, kah kitche pohsunkquenumwog missunkquamineash kah meechunat.
12.2 Qut naumohettit Pharisesôg, wuttinouh kusseh, kukkodnetuhtaéneumog wuttusseneau uttoh woh mo aseumuk Sabbath$dayeu.
12.3 Qut wuttinuh nahoh, sunnum$matta kutogketamomw8us toh aseup David, kodtupwudt, nagum kah neh weechógkupoh?
12.4 Uttoh petutteau wekit God, kah meech8p kuhkinneasue petukqunnunk, uttoh woh mat wane meech8g, kah neh weechógqutcheh, qut webe sephausuénuog.
12.5 Asuh sunnummatta kutogketamomw8us ut naumatuonganit, sephausuenuog uppohqunnumunneau Sabbath-day ut Templeut, kah matta wutche auskommounneau.
12.6 Qut kuttinnonnumw8, yeu ut ayeuonganit, yeuoh pasuk ánue mussugken onk Temple.
12.7 Qut wahteauógis uttoh anauwuttam8m8ug, yeu, nukkod ahtoh monanittuónk kah matta sephausuonk, matta woh kuppakodchimomw8 matta kesukôadtam8g.
12.8 Newutche wosketomp wunnaumonuh Sontimóou ut sabboth-dayeu.
12.9 Kah na wagk, petutteau wussynagogum8óut.
12.10 Kah kusseh na mo wosketomp wunnutcheg senoshkoi, kah nag wunnat8tomauóuh wuttinnouh, sun wunnégen neetskehuwon sabbath$dayeu? woh ukkodtashpunnanôneau.
12.11 Kah wuttinuh nahoh, Howae wosketomp kenugke kenaau nequtadchanont shepsoh, kah petshónit ogqunat sabbath-dayeu, sun woh mat wuttohqunoh, kah wussohwhunoh?
12.12 Toh nukukque wosketomp wutaneuhkauon shepsoh? yowutche wunnegen wunnesenat sabbath$dayeu.
12.13 Neit wuttinuh wosketompuh, summagunush kenutcheg, kah wussumogkúnumun: onk mussit neyaunag onkatuk.
12.14 Neit Pharisesog sohhamwog, kah weogquttumwog papaume nagum, toh woh ain nusheáhettit.
12.15 Qut Jesus wahteunk, wutadchasahtauoh na wutch, kah monaog wutásukauóuh, kah wunnetskeheuh wame.
12.16 Kah ummeechumuhkonuh matta 8wahshonounneau.
12.17 Onk ne woh nnih uttoh an8wop Esaias quoshodtumwaen, n8wau,
12.18 Nok nuttinneum noh pepenaógkup, womonog, noh nukketeahogkou 8sekitteaáhhukquoh, nupponamau nunnashauanitt8moh, kah pish wahteauwahuau wussittumóonk Gentilsoh.
12.19 Yeuoh matta pish nushqueku, asuh mau, asuh pish matta howan n8tam8 8wadtauatonkqussuonk ut taumaogquehtu.
12.20 Matta pish pohquanum8 sonkkutchohkomwe wekinasq, kah matta pish ohtabattaúou quôssohtáe hashabpog nô pajeh an8nont 8sittam8onganuh en sohkohsinneat.
12.21 Kah Gentilsog pish paubuhtantamwog ut 8wesuonganit.
12.22 Neit uppaudtauóuh pasuk8 appehtunkquoh mattañitt8h, pogkennumwoh, kah mo kaket8oh kah wunnetskeheuh, kah pogkenuk kah kakitt8g, kutt8 kah naum.
12.23 Kah wame missinninnuog chepshaog, kah n8waog, sunnummatta yeuoh wunnaumonuh David.
12.24 Qut n8tamóhettit Pharisesog n8waog, mat sohwhohteau8 mattannitt8h, qut nashpe Beelzebub Sontimóe mattannitt8og:
12.25 Kah Jesus 8wahteou wuttenantam8onganoóash, kah wuttinuh nahoh, nishnoh pasuk ketass8tamóonk, chippehtauont wuhhogkuh, nussiyeuwéheau, kah nishnoh pasuk otan, asuh wetu chadchapehtoadtit, matta pish nepattau8h.
12.26 Satan sohwohteadt Satanoh, chadchapehtauau wuhhogkuh, neit uttôh woh en nepatteau wattass8tamóonk?
12.27 Kah nen sohwhóhteaon mattannitt8og nashpe Beelzebub, nashpe howan sohwohteahetticheh keneechan8óog, Yowutche nag pish k8sittumwaeneum8og.
12.28 Qut sohwhohteaon mattannitt8og nashpe nashauanitt8moh God, neit wuttass8tamóonk God kuppeyauunukqunneau.
12.29 Asuh toh woh wuttin petukon menuhkoshketomp wekit? kah matchehtinneat ummaumachiash, kuttámma negonne tohtogkuppinont menuhkoshketompuh, kah neit woh ummatcheteauun wek.
12.30 Noh matta wetomeg, nuppenuanumuk, kah noh matta weeche mukkinnémeg, seahwhau.
12.31 Yowutche kuttinnonnumw8, wame eiyáne matcheseonk, kah blasphemaonk pish áhquontamauonáoash wosketompaog, qut ayeuuhkónittue blasphemaonk wunnetupanatamwe Nashauanit, matta pish ahquontamauóneau wosketompaog.
12.32 Kah wuttiniin howan ayeuuhkónittue ken8nont wunnaumonuh wosketomp, pish ahquontamauon, qut wuttinniin howan wunnetupanatâmwe Nashauanittoh ayeuuhkónittue ken8nont, matta pish ahquontamauon, ásuh yeu$ut muttaohket asuh muttaohke paaum8ug.
12.33 Asuh ayim8k mehtugq wunnegen, kah ummechummeuonk wunnegen, asuh ayim8k anit metugq kah ummechummeuonk anit, newutche metugq wahteauun nashpu ummechummeuonk.
12.34 Woi kenaau uppometuonkan8 sissequaog, toh woh kuttin wunneneau, matcheet8óg, newutche mutt8n kutt8m8 na$wutch mâtaaneuk metahut.
12.35 Wunneetou sohwuttau wunnegenash wutch wunne metahh8wáe nompakouunit: kah mátchetou sohwuttau machukish wutch matompakouunit.
12.36 Qut kuttinnonnumw8, wosketompaog pish wutch nish$noh pasuk tahn8che kutt8wonk nag n8wáhettit, wunnompagunumwog ut wussittumwáe kesukodtut.
12.37 Newutche nashpe kukkutt8wongash pish kussampweogquanumit, kâh nashpe kukkutt8wongash pish kuppakodchimit.
12.38 Neit nawhutch Scribesog kah Pharisesog wunnamp8hamauóuh, n8waog, nussontimomun nukkod naumumun kukkinneasuonk, wutche ken.
12.39 Qut namp8ham wuttinuh nahoh, matcheseongane, kah mamusseaongane pometuonk natinnehamwog kukkinneasuonk, qut matta pish kukkinneasuonk aninnumauóog, webe kukkinneasuongane quoshodtumwaen Jonas.
12.40 Newutche neyane Jonas appeup wunnogkussit pótab shukkésukquaeu, kah shwinash nukkonash, netatuppe wunnaumonuh wosketomp pish ayeu wuttahhut ohkit, shukkesukquaeu, kah shwinash nukonash.
12.41 Missinninnuog Nineve, pish ómohkeog 8sittum8onganit ayeuuhkonittue yéu pometuonk, kah pish uppakodtottimunneau, newutche Jonas kuhk8tomuhteadt, aiuskoiantamwog, kah kusseh, anukken8mont Jonasoh yeu wuttappen.
12.42 Sowane sonksq pish omohku wussittum8onganit, ayeuuhkonittue yeu pometuonk, kah pish uppakodtatimun, newutche 8mup aongkouohkomuk, n8tamunat 8waantamóonk Solomon, kah kusseh, aneuukken8mont Solomonoh yeu.
12.43 Nishkeneungque nashauonk sohwetaont wosketompoh, pomushau nunnobohteaóuut, natinnehamun ann8sinóonk, qut matta ummaskom8un.
12.44 Neit n8wau, nukqushken en neekit na wamup, kah na paont, namehteau mohchi, chekhôsu, kah wunnehteâusu.
12.45 Neit monchu kah weechauau nesausuk tahsuoh onkatogane matche nashauonguh, m8cheke matchetinitcheh onk nagum, kah petutteaóunóuh, kah na wuttaiinneau: kah maumajish wuttinnaiyeuonk yeu wosketomp, m8cheke matcheet8 onk ne ónniup weske: yeu wonk pish n$nih yeu matchetawe pometuonk.
12.46 Ash pame keket8kauont missinninneuh, kusseh, okasoh, kah weematoh neepauoh poquadchit, kodtantamwog ukken8nonnaóut.
12.47 Neit pasuk wuttinuh, kusseh k8kas kah kematog poquadchit nepauog kodtantamwog ken8nukqunnaóut.
12.48 Qut namp8ham, kah wuttinuh neh anukqutcheh, howan nokas, kah howanig neematog.
12.49 Kah summagunum wunnutcheg nogqueu ukkodnehtuhtaeneumit, kah n8wau, kuhkinneók nokas kah neematog.
12.50 Newutche wuttinniin howan usseit wuttenantamóonk n8sh kesukqut, yeuoh neemat, kah nummissis kah nokas.
13.1 NE kesukod, Jesus wutch sohham wetuómut, kah appu kishke ketahhannit.
13.2 Kah mataánutcheh maiaéhtunk, neit petutteau kuht8nogqut, kah nummattappu, kah mámusse mataánukeg neepoog kuhpohkit.
13.3 Kah wuttinuh monakish ut kuhkinneasuonganéhtu, kah n8wau, kusseh ohkehteaénin sohham ohteuhkonat.
13.4 Kah ahketeadt, nawhutch penushaash kishke mayut, kah puppinshasog peyeaog ummahchepunneáoash.
13.5 Nawhutch pogkussinneash qussukquanehtu, uttoh adt matta mashohkeen8k, kah teanuk sonkenash, newutche matta kuppogshinn8h ohke.
13.6 Qut nepauz pashpishont, kunkohteadteash, kah newutche matchaog wadchabukinoash uhp8pohtaash.
13.7 Qut nawutch pogkussinneash asinnekôussehtu, kah asinnekôussog sontuog, kah wunnupwosquodtinaoash.
13.8 Qut onkatoganish pogkussinneash wunohkeit, kah meechummu8ash, nawhutche nequt pasuk8e tahshit tahsheg, nawhutche nequtta tahshinchag tahshit tahshegen, nawhutche shwinchag tahshit tahshegen.
13.9 Noh wohtauogket n8taj.
13.10 Onk kodnetuhtaénuog peyauog, kah wuttinóuh, tohwutch nag unnadt ogqueneonkqussuonganit.
13.11 Námp8ham, kah wuttinuh nahoh, newutche kittinnumonteaneau wahteauunat kemé8hkish ketass8tamóonk kesukqut, qut matta nag aninnumauóunneau.
13.12 Newutche howan ahtunk, n$noh pish aninnumauon, kah pish umm8chekohtaun, qut howan matta ahtauóg, ne ohtunk, ne pish amaunumauon.
13.13 Yeu waj unnog ogqueneunkqussuongash, newutche nag naumohettit, matta naumóog, kah n8tamwehettit, matta n8tam8og, onk matta wahtamóog.
13.14 Onk nag ut pohshane nnih ukquoshae missohhamóonk Isayas, ne n8wau, Nashpe n8tamóonk ken8tamimw8, kah matta pish k8wohtam8mw8, & naumog pish kenaumw8, kah matta pish k8wahteauuneau.
13.15 Newutche wuttahh8woash yeug missinninnuog kogkuhpogkekinash, kah wehtauogk88ash auwakonche n8tam8m8ash, & suhpigquaéog, ishkont toh utt8che woh naumwog nashpe wuskesuk88ash, kah woh wutch n8tamwog ut wuttahh8wout, kah woh quinnuppinóog, kah woh nunnetskeheóog.
13.16 Qut wunnanatamunash kuskesuk88ash, newutche naum8m8ash, kah kehtauogk88ash, newutche n8tam8m8ash.
13.17 Newutche wunnamuhkut kuttinnunnumw8 monaog quoshodtumwaenuog, kah wunnomwaenuog kodtantamwog naumun, yeush naumógish, qut matta wunnaum8naoash onk n8tamun yeush nótamogish, qut matta wunn8tam8unáoash.
13.18 Yowutche n8tam8k tatuppeneonkqussuonk papaume ohketeaénin.
13.19 Howan n8tog ketass8támóe wuttinnowaonk, kah matta wauhtamog, neit peyau matcheetuk, kah wunnashpshan ne ohketeaumukup ut wuttahhut, yeuoh attúmunuk wuskannemunash ut kishke máyut.
13.20 Qut noh attumunuk wuskannem, ut qussukquanéhtu yeuoh noh n8tog kutt8wonk, kah teanuk wekontamwe attumunuk.
13.21 Qut matta ahtôou wadchabuk ut wuhhogkat webe ohgusse ohteau, newutche wuttammepunneaumuk, asuh kodtinneanittimuk newutche wuttinnowaonk, téanuk togkussittassun.
13.22 Noh wonk attumunuk wuskannem asinnekôusséhtu, yeuoh noh n8tog kutt8onk; kah nánaantam8onk yeuut muttaohket, kah as8kekôdteam8e weenieetuonk nupwoshkodtauóm8 kutt8onk, kah matta mechumeu.
13.23 Qut noh attumunuk wuskannem ut wunne ohkit, noh n8tog kutt8onk, kah wautog, noh wonk mechumeuit, nawhutch nequt pásuk8e tahshegen, nawhutch nequtta tahshinchag tahshegen, nawhutch shwinchag tahshegen.
13.24 Onkatuk ogqueneunkqussuonk wuttinuh, káh n8wau, tahs8tamóonk kesukqut, ogqueneūkqussu wosketomp ahketeadt wunnegenash wuskannemuneash wutohteakonit.
13.25 Qut kaéhettit wosketompaog, ummatwomoh peyauoh, kah ohkéhteau taresash, kenugke wheatut, kah monchu.
13.26 Qut wutchegon sonkuk, onk dtannegen meechum, neit taresash wonk nogquodtash.
13.27 Neit wuttinneumoh piuhquttuk wetu peyaog, kah wuttinóuh, Sir, sun$nummatta kutohketeaumus wuskannemuneash wunnegenash kutohteakonit? neit uttoh wutchegen taresash.
13.28 Kah wuttinuh nahoh, Matwau yeú wutússen, kah wuttinneúmoh wuttinóúh, Sun kukkodtantamun woh nummonchemun, nummukk8kashkinnumúnanónut.
13.29 Qut n8wau, matta, ishkont pohqunúmóg taresash, kuppohquodchaúbukinúmúmw8 wheatash k8chu.
13.30 Neswe nekij yô pajeh kepenumwoahettinneat: onk kepenumwóahettimuk, pish nuttin kepenumwog, negonne mukkinum8k taresash. kah assepin8k chikohsumunat, qut mukkinnum8k wheatash neekit.
13.31 Onkatuk ogqueneunkqussuonk wuttinuh nahoh, kah n8wau, kesukque ketass8tam8onk ogqueneunkquodt wuskannem mustard, ne wosketomp neemunug, wutohkékon ut wutohteakonit.
13.32 Ne wunnamuhkut peamesik, onk wame wuskannemunash; qut nekuk, ne anue mohsag kenugke moskehtuash, kah metugk88, onk woh psuksesuk mamahchekesukqut peyaog, onk woh appuog wuttuhqunit.
13.33 Onkatug tatupiñeonkqussuonk wuttinuh nahoh, kesukque tahs8tamóonk ogqueneonkqussu seog, ne mittamwossis nemunum kah mounkquodtau n8khik nishwinn8tiogkod, nô pájeh mamusse seanit.
13.34 Jesus wuttinnónash yeush wame monanutcheh ogqueneunkqussuongash, kah matta mehchu ukken8nuh qut ogqueneunkqussuonk.
13.35 Onk woh n$nih uttoh an8wadt quoshodtumwaen, n8wau, pish n8woshwunum nutt8n ut ogqueneunkqussuonganit, nummishamunash kemeu wadchanumukish, na wutch weske kutchissik muttaok.
13.36 Neit Jesus moncheaheuh monanutcheh kah petutteau wetuomut, kah ukkodnetuhtánumoh uppéyauonukquoh, n8waog, wahteauwahinnean tarese ogqueneunkqussuonk ohteakonit.
13.37 Kah wuttinuh nahoh, noh ahketeadt wunnegen wuskannem, yeuh wunnaumonuh wosketomp.
13.38 Kah ohteuk yeu muttaok, kah wunnegen wuskannem, wunnaumonuh ketass8tamoonk, qut taresash wunnaumonuh matchetuk.
13.39 Kah matwau ohketeajeh, mattannit, kah kepenumwahettuonk wohkukquoshik muttaok, kah kepenumwaenuog Angelsog.
13.40 Yowutche neyane taresash mukkiñumuk kah chikohsumuk ut n8taut, onk ne pish n$nih wohkukquoshik yeu muttaok.
13.41 Wosketomp wunnaumonuh pish an8nau wutangelsumoh, kah pish mukkinaog wame togkussittassummúagish, wutch ukketass8tam8onganit, kah neg matchesecheg.
13.42 Kah pish wuttinohkonauh mishinn8taut, na pish ut mauonk kah nunnukkutt8ham8onk.
13.43 Neit wunnomwausseaenuog pish wohsumwog onatuh népauz, wutahs8tam8onganit k8sh8, howan wohtauogkit wuñ8tamunat n8taj.
13.44 Onk kesukque tahs8tamoonk ogqueneunkquodt nompakouunit adtahtomuk ohteakonit, ne wosketomp maskog, wutahtahtauun, kah wekontog, monchu kah magou wame ne adtahshadchasuadt, kah odtoau ne ohteuk.
13.45 Wonk kesukque ketass8tamóonk ogqueneunkquodt anaqushaen, natinneuhhug wunnegenash nompakoúunash.
13.46 Noh namehteunk pasuk nompakoú mishoadtu, monchu kah magou wame ne adtahshadchasuadt, kah wutaphómun.
13.47 Wonk kesukque ketass8tamóonk ogqueneunkquodt hashabp anohteamuk kehtahhannit, puttahwhau nishnoh namagou.
13.48 Naumwamechumit, ukkuhponóuh, kah nummatappu, mukkinau waúnnégenutcheh man8taut, qut matchesinutcheh uppogkenuh.
13.49 Ne pish nnih wohkukquoshik muttaohke, Angelsog pish sohhamwog, kah pish chippináog matchet8woh wutch kenugke wunneetowehtu.
13.50 Onk pish wuttinohkonauh mishe n8taut, na pish mauonk kah nunnukkitt8ham8onk.
13.51 Jesus nah wuttinuh, Sun yeush k8wahtamunnáoash wame? wuttinóuh, nux, Lord.
13.52 Neit wuttinuh nahoh, yowutche nish$noh nohtompeantog pakodche kuhk8tomauudt wutche kesukque ketass8tamóonk, ogqueneunkqussu wosketompaut waeekittog, uttiyeu paudtunk wutch wunnompakouunit, wuskéaiash kah nukonnehiash.
13.53 Onk nnih, Jesus mahche n8wadt yeush ogqueneunkqussuongash na 8mun.
13.54 Kah paont nehenwonche wutohkit ukkuhk8tomauoh nahoh ut wussynagogsum8out, kah monchanatamwog, kah n8waog uttoh wutahtauun yeu waantamóonk, kah yeush mishanakausuongash?
13.55 Sunnummatta yeuh wunnaumonuh Carpenter? sunnummata ohkasoh hennoneunuh Mary? kah weechaioh James kah Joses, kah Simon kah Judas?
13.56 Kah ummissesoh sunnummatta kukkinukushogk8unónog? uttiyeu yeuoh wosketomp ahtauun yeushoh wame?
13.57 Kah wuttogkussittassum8unóuh, qut Jesus wuttinuh nahoh quoshodtumwaen matta quenahikou quttiánittuonk, qut ut nehenwonche wutohket, kah ut nehenwonche wekit.
13.58 Kah matta ussu monatash mishanakausuongash na$ut newutche uppann8wohtamóongan8.
14.1 NEit ahquompak Herod Tetrach wunn8tamun waeenomaonk Jesus.
14.2 Kah unnau wuttinneumoh, yeuoh Iohn kutchessummuwáenin, omohkeu wutch nuppunnat, kah yowutche mishanakausuongash nogquodtash ut wuhhogkat.
14.3 Newutche Herod wuttohqunaupuh John, wuttattagkupunopuh, kah ukkupshagkinopuh, newutche Herodias, weematte Phillip ummittamwussoh.
14.4 Newutche John wuttinuh matta woh k8ne ummittamwussen.
14.5 Kah kodtinneanont, qushau monanutcheh, newutche unnantamwog noh quoshodtumwaen.
14.6 Qut Herod toh utt8che neekis nanaeihteomuk, Herodias wuttaunoh pomugkôóh ut nah anaquabenit, kah 8seketeáheuh Herodoh.
14.7 Yowutche ukquoshaumoh nashpe chadchekeyeuwaonk, wuttinnumouh uttoh teag kodtantamunit.
14.8 Kah ohkasoh ukkakuhk8tomungkupoh: n8wau yeu aninnumah uppuhkuk John kutchessummúaénin ut wunnonkanit.
14.9 Kah ketass8t ahche$neuantam, qut newutche wutchadchekeyeuwaonk, kah neh wehtappemukqutcheh, an8teamo aninnumauónat.
14.10 Onk an8teamo kah tummigquohwôu John ut kuppishagkinnuakomukqut.
14.11 Kah uppuhkuk paudtaun ut wunnonkanit, aninnumauon nunksquau, kah uppaudtauun okasit.
14.12 Kah ukkodnetuhtaeneumoh peyauoh kah nemunnumau muhhogkuh, kah posekinau: kah moncheog kah wuttinnoneau Jesusoh.
14.13 Jesus n8tog, na 8thamun nashpe kuht8nog, au touohkomukqut nússu, kah n8tammohettit missinninnuog, wutasukauouh metussittauushauog wutch otanahtu.
14.14 Kah Jesus sohhog naau monanutcheh nah ukkitteamonteannumoh nahoh, kah netskeheau ummahchenáum8uh.
14.15 Kah wanonk88k ukkodnetuhtaeneumoh peyaonuk wuttinnóuh, yeu touohkomuk, kah tadsheau, moncheah monacheg woh auog otanamesehtu, attóónat meechum.
14.16 Qut Jesus wuttinuh nahog, ahque monchehettich, aninnumok metsuonk.
14.17 Kah wuttinouh webe nutahtauun napanna tahshinash petukqunnunkanash, kah nesuog namohsog.
14.18 Kah n8wau paudtiegk negkog.
14.19 Kah unnau monanutcheh, nummatappek moskehtuehtu, kah nemunum napanna tahshinash petukqunnunganash kah nesuoh namohsoh, kah aspuhquait kesukqut 8nanatamun, kah wussohqunnumun, kah wuttinnumáon ukkodnetuhtaeneumoh, kah kodnetuhtaenuog wuttinnumauoneau monanutcheh.
14.20 Onk wame metsuog, kah wamep8og, kah nemunnumwog sequtteaonganash ashqutteamugish nabo nesinnuttogkodtash.
14.21 Kah neg metsitcheg papaume nappanna tahshit metannunkanog$kussuog chapissitcheg mittamwossissog, kah mukkiog.
14.22 Kah teanok Jesus wutchetimoh ukkodnetuhtaénumoh en kuht8nogqut, kah negonuhkauonat en ogkomut, qut nagum monanutcheh moncheaheau.
14.23 Kah moncheaheont monanutcheh ogquodchuau, en wadchuut nussu peantamunat, kah wanonk88k na wuttaiin nussu.
14.24 Qut kutt8nog yeuyeu nôeu kehtahhannit uppopomanuhtamunneau tuhk8og newutche pannu wuttin.
14.25 Onk yauut askuhwheteaonganuut, Jesus náh wutauonuh, pomushau kehtahhannit.
14.26 Kah ukkodnetuhtaeneumoh nogqut pomushau ketahhannit, wuttamantamwog n8waog, noh mattannit, kah wabesue mishont8waog.
14.27 Qut teanuk Jesus ukkinn8nuh, wutt8anatam8k, nen, ahque wabesek.
14.28 Kah peter wunnamp8hamauoh, kah n8wau, Lord, tohneit kenuwean usseh peyauseh et woskêche nippekontu.
14.29 Kah n8wau peyaush, kah Peter n8kit wutch kuht8nogqut, pomushau woskeche nippekontu, wuttonat Jesus$ut.
14.30 Qut naont wabanoh mishont8oh, wàbesu, kah n8che quttauit, mau n8wau pohquohhunneh Lord.
14.31 Onk Jesus teanuk summagunum wunnutcheg, kah wuttohqunoh, wuttinuh, woi peasin k8namptam8onk, tohwutch channantaman.
14.32 Kah petutteahettit kuht8nogqut, waban togkogshau.
14.33 Neit nag kuht8nogqut apitcheg peyaog kah wowussumouh, n8waog, wunnamuhkut ken wunnaumonuh God.
14.34 Onk quoshkodteahettit, peyaog Genezaret.
14.35 Kah na$ut missinninuog waheahettit, an8team8og quinnuppe ne ohkit kah uppaudtaouh wame mahchenanutcheh.
14.36 Kah wunnanampassumóuh woh webe ummissunnumaoh uhquait wuthogk8unit, kah wame masunutcheh pannuppu neetskeheóog.
15.1 NEit Scribsog, kah Pharisesog ayippanneg Jerusalem Peyauunnauog Jesus, n8waog.
15.2 Tohwutch kukkodnetuhtaéneumog pohquenumohettit ukkuhk8tomwehteaonganooash kutche missinninnuog, newutche matta kussenitchanoog metsehettit.
15.3 Qut wunnamp8hamauoh, kah wuttinuh tohwutch kenaau wonk pohquenumóg wuttinn8waonk God nashpe kukkuhk8tamwehteaongan8oash
15.4 Newutche God unn8wau quttianum k8sh & kokas: kah noh matchenanumont 8shoh asuh ohkasoh, nupitch ut nupp8onganit.
15.5 Qut kuttinnowamw8, wuttinniin howan unnont 8shoh asuh ohkasoh, ne mag8onk, nashpe uttiyeu, wadchiean nashpe nen.
15.6 Matta quttianumunk 8shoh, kah ohkasoh, matta matchesu; yeu kukkuhk8tomuhteaongan8oash ayim88ash matta toh$hen tupanatam8un wuttinn8waongash God.
15.7 Kenaau eiantukeiog, wunnamuhkut Esayas quoshae missohhamup papaume kenaau n8wau.
15.8 Yeug missinninnuog nuppas8sukongquog nashpe wutt8n8, kah nukquttianumukquog, nashpe wussissitt8nash, qut wuttahh8woash nunna8sukongqunash.
15.9 Qut tahn8che n8waussumukquog, kuhk8tomuhteahettit wuttinn8waongan8ásh wosketompaog, wutche wunnamuhkut kuhk8tomuhteaonk.
15.10 Onk wehkomau monanutcheh, kah wuttinuh nahoh, n8tam8k, kah wahtam8k.
15.11 Ne pechem8ug mutt8nut, matta matchhuk8un wosketomp, qut ne sohham8m8uk wutch mutt8nut, yeu matchhukqun wosketomp.
15.12 Neit uppeyauoh ukkodnetuhtaeneumoh, kah wuttinouh, sun k8wahteoun Pharisesog kummusquanumukquog, mahche yeu n8tamóhettit.
15.13 Qut namp8ham kah n8wau nish$noh ahohkehteámuk ne n8sh kesukqut matta ahketeakup, pish póhquodchabukkinumun.
15.14 Nag mukk8nok, nag pogkenukig sagkompanaog pogkenumwoh: kah tohneit pógkenuk sagkompagunont pogkenumwoh, neeswe woh penushaog pohsahtheganit.
15.15 Neit Peter namp8ham, kah wuttinuh, kuhk8tomaiinnean yeu ogqueneunkqussuonk.
15.16 Jesus n8wau, asquam kenaau wonk kutahtauomw8 wahtamóonk.
15.17 Asquam k8wahtamomw8 nish$noh teag pechem8 mutt8nit aum8 munogkussit, kah sohweem8 ut wutamiyeu.
15.18 Qut yeush wutch sohham8m8ukish mutt8nut, 8m88ash metahut, kah nishog matchhukqunash wosketomp.
15.19 Newutche yeush sohham8m8 wutch metahut, matatam8ongash, nushehteaongash mamussuongash, nanwun8dsquauongash, komm8towongash, pann8wae wauwaongash blasphemeongash.
15.20 Yeushog matchhukqunash wosketomp, qut metsean matta kussenitchaan, matta matchhukqun wosketomp.
15.21 Neit Jesus nâ 8mun, kah au wutohket Tyre kah Sidon.
15.22 Kah kusseh Kananie mittamwossis wutch sohham né penuohkomukqut, kah mauunnitteau, n8wau monanumeh woi Lord, ken wunnaumonuh David, nuttaunes m8cheke wuttamhuk mattannitto.
15.23 Qut matta wunnamp8hamáuoh kutt8onk, kah ukkodnetuhtaéneumoh peyauoh wuñanampassumukquoh, n8waog, moncheáh yeuoh, newutche ken8simugqun.
15.24 Qut namp8ham, kah n8wau, matta nuttann8nitteuh qut webe wanhetcheg sheepsog wekit Israel.
15.25 Neit peyau 8wowussumoh, n8wau, Lord aninnumah.
15.26 Qut namp8ham, kah n8wau, matta wunnegenninno neemunumun mukkiog uppetukqunnegan8, unnohkauonaout anumwog.
15.27 Kah n8wau, wunnamuhkut Lord, qut onch anumwog mechwog sukqueheiash penushungish wutch wuttuttashp8onganit wussontimom8oh.
15.28 Neit Jesus namp8ham, kah n8wau woi mittamwossis missi k8namptam8onk, ne nach toh unnantaman, kah wuttaunoh netskeheonuh neit wadchit.
15.29 Kah Jesus na 8mun, pas8sukom kehtahhannit Galile, ogquodchuau wadchuut, kah na wuttappen.
15.30 Kah monaog monacheg uppeyauunóuh, nashpeog yeuh, quanunkquesunutcheh, pogkenumunutcheh, mo kaket8gig, wosketahhósitcheg, kah monaog, onkatoganeg, kah wussepsumóuh Jesus wusseet$ut, kah nah wunneetskeheuh.
15.31 Ne waj monachég m8cheke monchanatamóhettit, naumóhettit mo kakutt8 kutt8, woskehtuhhôsit neetskesu, quanunkquesit pomushau, pogkenuk naum, kah nag sohsumm8wonaog um-Manitt8moh Israel.
15.32 Neit Jesus wehkomau ukkodnetuhtaeneumoh kah n8wau, nukkakitteamonteanumomp monacheg, newutche n8weetomukquog nishikquinne, kah mat ummeechumuméog: kah matta nummoncheáhêoog mat meetseinat, ishkont paskanontamwog ut mayut.
15.33 Kah ukkodnetuhtaéneumoh wuttugquoh, uttoh wutch woh nutteóhshohtauúnan metsuonk ut touohkomukqut, monacheg yeug wamep8hheun.
15.34 Jesus wuttinuh, kitteohshohtomw8 petukqunnegenash? n8waog, nesausuk, kah ogguhsesuog namohsemesog.
15.35 Kah unnau monanutcheh, nummatappek ut ohkekontu.
15.36 Kah nemunum nesausuk tahshinash petukqunnegenash, kah namohsemesoh, kah peantam, kah wussukqunnumunash, kah wuttinnumáunash ukkodnetuhtaéneumoh, onk kodnetuhtaénuog monanutcheh.
15.37 Kah wame metsuog onk wamep8og, kah neemunnumwog sequttaumukish nesausuk tahsheneutogkodtash.
15.38 Kah nag metsitcheg yauut muttannonganogkodtog wosketompaog, chápissitcheg mittamwussissog kah peissesog.
15.39 Kah moncheáheau monanutcheh, kah petutteau kuht8nogqut, kah peyau ohkit Magdala.
16.1 PHarisesog, wonk weeche Saddusesoh peyauog, kah ukqutchheóuh, ukkodtantamauóuh woh wunnahtinnonat kuhkinneasuonk wutch kesukqut.
16.2 Namp8ham kah nah wuttinuh, wunnonk88k kussimw8, pish wunohquodt, newutche pohkok msqui.
16.3 Kah mohtompog, pish matohquodt ne$kesukok, newutche pohkok msqui, kah onkquohquodt, woi eiantukkeiógish, woh k8wahteauunneau uttôh ánukquok ut pohkokqut, kah sun woh mo k8wahteauómw8 kukkinneasuongash papaume yeuyeu ahquompak?
16.4 Matchetowe kah mamussewae pometeonk natinnehamwog kukkinneasuonk, kah matta pish aninnumauóunneau kukkinneasuonk, qut webe kukkinneasuonk quoshodtumwaen Jonas, kah wunnukkonoh nahog, kah na 8mun.
16.5 Kah ukkodnetuhtaeneumoh paonit ogkomut, wanantamwog nemunnumun petukqunneg.
16.6 Neit Jesus wuttinuh nahog nunnukqussek kah ahqueteau8k wusseanum8 Pharisesog kah Saddusesog.
16.7 Kah ken8nittuog n8waog, newutche matta neemunnumómun petukqunneg.
16.8 Kah ne Jesus wahteunk, wuttinuh nahog, woi kenaau peasin k8namptam8ongan8, tohwutch nadwusshitteauóg newutche matta kuppaudtauómw8 petukqununk.
16.9 Asquam k8wahtam8mw8, asuh asquam k8waantam8mw8, napanna tahshinash petukqunnunganash, wutch napanna tahshit muttanunganog$kussuog, kah tohshinnu$togkodtash kenemunnumwóus?
16.10 Asuh nesausuk tahshinash petukqunneganash, wutch yauut muttannonganog$kussuog, kah tohshinnu$togkodtash kenemunnumwóús?
16.11 Tohwaj matta wahtam8ôg, matta kittinn8naóut papaume petukqunnunk, woh kukquihtamunnaóut wusseanumw8 Pharisesog kah Saddusesog.
16.12 Neit nah 8wahtauôuh matta ukquihtunôunat seog petukqunnunk, qut ukkuhk8tomwehteaongan8 Pharisesog kah Saddusesog.
16.13 Jesus paont wutohket Cesarea Philippi nat8tomauau ukkodnetuhtaeneumoh, n8wau, toh n8waog wosketompaog, howan nen wunnaumonuh wosketomp?
16.14 Kah n8waog nawhutch n8waog ken John Baptist, kah onkatogig Elias, kah onkatogig, ken Jeremias, asuh pasuk quoshodtumwaen.
16.15 Wuttinuh nahoh, qut toh kussimw8, howan nen?
16.16 Simon Peter namp8ham kah n8wau, ken Christ wunnaumonuh pomantamwáe God.
16.17 Jesus namp8ham kah wuttinuh, k8nanumit Simon, Barjona, newutche weyaus, kah wusqueheonk matta kukkuhk8tomunk8h, qut n8sh kesukqut.
16.18 Kah wonk kuttinsh ken Peter, (qussuk) kah yeu ut woskeche qussukquanit nutayim nummoeuwéhkomonk, kah chepiohkomukque squontamash matta pish wussohkom8unneau.
16.19 Kah kittinnumaush ketass8tam8ongane kesukque poquoshutikquontonkanash, kah nishnoh teag kutohkuppunnaun yeuut ohkeit, ne pish tohkuppissu ut kesukqut, kah nishnoh teag kutompenimun yeu$ut ohkeit pish ompeneausu ut kesukqut.
16.20 Neit meechumehteau ukkodnetuhtaeneumoh, woh matta wuttinnôunneau howae, yeuoh Jesus, noh Christ.
16.21 Na utt8che Jesus kutche kuhk8tomauau ukkodnetuhtaeneumoh, m8che mos wuttonat Jerusalem, kah wutchequnehtamunat monatash nashpe Eldersog, kah negonne sephausuenuog, kah Scribsog, kah nushonat, kah wutomohkenat wonk nishikquinokok.
16.22 Neit Peter wunnemunuh, kah ukkitche áuskomuh, n8wau, nô 8sukongqush Lord, matta pish kittinhetteáun.
16.23 Qut quinnuppekompau, kah unnau Peteroh, aush nuppisquanit Satan, k8tamúhheh, newutche matta k8nteau8h wadtaumáagish God, qut wadtaumáagish wosketompaut.
16.24 Neit Jesus unnau ukkodnetuhtaeneumoh, wuttinniin howan ásukeiit, kohkonn8waononch wuhhogkuh, kah nemunitch uppometshinneum kah ásuhkoiitch.
16.25 Newutche wuttinniin howan woh wadchanuk uppomantamóonk, noh pish 8wanteauun qut wuttinniin howan woh wanteunk ukketeáonk newutche nen, pish ummiskomin.
16.26 Toh unne aneuhamauun wosketomp aneuhamauadt wame muttaok, qut wannéheunt nehenwonche ukketeahogkôunoh: asuh chaugua woh ummagun wosketomp ôs8wunont wutche ukketeahogkonuh?
16.27 Newutche wunnaumonuh wosketomp pish peyau ut wussohsum8onganit 8shoh weeche wutangelsumoh, kah neit pish unkquotauau nishnoh pasuk8 neane anakausunit.
16.28 Wunnamuhkut kuttinnonnumw8, nawhutch yeu neepauog matta pish quadjtam8gig nupp8onk nô pajeh wunnauónaóut wunnaumonuh wosketomp peyont wutass8tamm8onganit.
17.1 NAhohtôeu mahche nequtta tahshe quinukok Jesus wunneemunoh Peter kah James kah John wechaioh, kah uppas8oh kussonkôauudt, nussu.
17.2 Kah wuttianussuonk ôsouwemou anaquabhettit, kah wuskesuk wohsumómou onatuh nepauz, kah wuthogk8unash wompiyeuash onatuh wequai.
17.3 Kah kusseh naeihtauau Moses kah Elias keket8kauon.
17.4 Neit Peter namp8ham kah unnau Jesus, Lord, wunnegen yeu kutappinneanónut, unnantaman ayimuttuh shwinash wetuómash yeu$ut; ken pasuk, kah pasuk Moses, kah pasuk Elias.
17.5 As pâmoadt, wequái matokqs, nah wunnohkukauoh, kah kusseh wuttauatonkqussuonk wutch matokqsit, n8wau, yeuoh nunnaumon womonog, nuttaphúk, n8tók.
17.6 Kah n8tamôhettit kodnetuhtaenuog wunnumpkússunwog, kah m8cheke wabesuog.
17.7 Kah Jesus peyau, nah ummussunoh, kah n8wau, ompkegk, kah ahque wabesek.
17.8 Kah toshquaehettit, wanne howane nâou8og webe nont Jesus.
17.9 Kah n8kehettit wutch wadchuut, Jesus ummeechumuhkonoh, n8wau, unnúhteogk howan yeu naumóg, nô pajeh wutomohkenat wunnaumonuh wosketomp wutch nuppuñat.
17.10 Kah ukkodnetuhtaéneumoh nat8tomunk, n8waog, tohwutch neit n8wahettit Scribsog; Elias m8che mos negoñe peyau?
17.11 Kah Jesus wunnamp8hamauoh wuttinuh, wunnamuhkut Elias woh negonne peyau, kah wame teanteaquasinish woh sampweteau.
17.12 Qut kuttinnonnumw8, Elias mahche peyau, kah matta 8wahéouh, kah wuttinhéouh nahaunnantamóhettitche, kah netatupe wonk wunnaumonuh wosketomp pish chequnehtam nashpe nagoh.
17.13 Neit ukkodnetuhtaéneumoh wahteáuunneau nah ukken8nuh papaume John kechessummuwénin.
17.14 Kah paáonáhettit monanutcheh, uppeyauónuh wosketomp wutapesittukqussinnowéhtauòh, kah n8wau.
17.15 Lord monanum nunnaumon, newutche kogkeésu, kah m8cheke wuttamehpunau, newutche momansh kitchishahshau, m8mansh chauopshau.
17.16 Kah nuppasau kukkodnetuhtaéneumut, kah n8nanum8og ukketeahônaóut.
17.17 Neit Jesus namp8ham kah n8wau, woi mat wunnamptamóe kah mamuttanumwe pometeonk, toh utt8che woh k8wetomunnumw8, toh utt8che woh kummukk8nanumw8, noh paudtiegk.
17.18 Kah Jesus aushkomau mattannitt8h, kah wutaumaehtauuh, kah mukkies netskeheau neit wadchit.
17.19 Neit ukkodnetuhtaéneumoh peyauunáog Jesus nussu, kah n8waog, tohwutch nenawun mat sohwôhteáog?
17.20 Kah Jesus wuttinuh, newutche matta k8namptam8wongan8: newutche wunnamuhkut kuttinnonnumw8, ahtauóg wunnamptamóonk, onatuh wuskannem mustard, pish kuttittamunneau yeu wadchu, monchish yeu wutch, yaaush; kah woh ontohteau, kah matta pish teag noshkônunkquodtinn8 wutche kenaau.
17.21 Qut yeu ánussit matta sohham8, webe nashpe mat meetsein kah peantamóonk.
17.22 Kah aphettit ut Galile, Jesus nah wuttinuh, wunnaumonuh wosketomp pish wunnass8mou en wunnutchegan8wóut wosketompaog.
17.23 Kah pish wunnushouh, kah nishikquinukok pish omohku wonk, onk nag ahche neuantamwog.
17.24 Kah paahettit Kapernaum, nag attumunukeg ompeteae teaguas peyaonaog Peteroh, kah wuttinnouh, sunnummatta kussonkimom ôadtehteaou ompehteaonk.
17.25 N8wau nux kah paont wetuomut, Jesus negonne kutt8, n8wau, toh kuttenantam Symon? tahs8tamwog ohkeit, howane nemunnumauahettit ompeteaonk asuh móunumóonk, wutch nehenwonche wunneechan8oh, asuh wutch penuwohteuh.
17.26 Peter wuttinuh, wutch penuwohteaog Jesus wuttinuh neit mukkiog nanauwiyeuog.
17.27 Qut ishkont k8tamhéonnónog aush ketahhannet, kah chauohpuhteash om, kah neemun namohs negonne nóquttuhwhadt, kah woshwunnuman wutt8n, woh kummishkom teaguas, nemunush kah aninnumau wutche nen kah ken.
18.1 NEit wadchit kodnetuhtaenuog peyauunóog Jesusoh n8waog, howan masugkenuk kesukque as8tam8onganit.
18.2 Kah Jesus wehkomau mukkiesoh, kah upponuh wunnashaum8óont.
18.3 Kah n8wau wunnamuhkut kuttinnonnumw8, matta quinnuppekompau8og, kah ogqueneunkqusseog mukkiesit, matta pish kuppetutteamw8 kesukque ass8tam8onk.
18.4 Yowutche wuttinniin howan hohpaheont wuhhogkuh neane yeuoh mukkies, yeuoh masukkenuk kesukque as8tam8onganit.
18.5 Onk howan attumunont yeu ansinutcheh pasuk mukkiesoh, ut n8wesuonganit nutattumunuk.
18.6 Qut howan n8heont pasuk8 yeuh mukkiemesoh wanamptiinitcheh, negonne wunnegen wutche nagum togwhongane qussuk woóshunk wussittuppukanit kah quttauwushont m8nóiyeuut ketahhannit.
18.7 Muttaohke missi wutonkapunaonk newutche togkussittassunn8onganash: n8che mos peyaum8 togkussittassunn8onganash, qut missi pish wutonkapunnaonk howan asit togkussittassunn8waonk.
18.8 Yowutche kenutcheg asuh kusset ayimungquean togkussittassunun, tummethásh káh pogketash, anue wunnegen kuppetakon keteaonganit kukqunukqushóan, asuh matta wunnutchean, onk nesohteaan menutchegash kah mussetash, nohkonunnumuk micheme n8taut.
18.9 Kuskesuk ayimunkquean togkussittassunun, kodtunush kah pogketash, negonne wañegen kuppétukon keteaonganit nequtahtauan muskesuk onk neesohtauon mskesukqash, nohkonnumuk chepiohkomukque n8taut.
18.10 Ahque jishánum8k pasuk yeug mukkiesog, newutche kuttinnonnumw8, ut kesukqut wut-angelsumóuh, yeoyatcheh moneamwog wuskesuk N8sh ut kesukqut.
18.11 Newutche wosketomp wunnaumonuh peyáu, wadchanumun ne wanteamuk.
18.12 Toh kuttenantamw8? wosketomp, nequt pasuk8oshont shepsoh, & pasuk wauónit, sunnummatta woh nukkonnoou pask8gun tashinchágkodtoh, kah pask8gun tahshuoh, onk au wádchukontu, kah wunnatinneahwhoh neh wauonitcheh.
18.13 Kah nameheont, wunnamuhkut kuttinnonnumw8 ànue muskouantam neh pasuk8 shepsoh, onk nag wame pask8gun tahsuog mat wauónegeh.
18.14 Netatup k8sh8 ut kesukqut, matta unnantam8, yeuoh pasuk peississit woh wutawakompanonat.
18.15 Wonk kemat matchenehukquean, nôaush, us ummatcheseonk nashaue ken kah nagum nussu: n8tunkquean, kenupwishan kemat.
18.16 Qut matta n8tunk8an, neit neemun onkatuk asuh neesuog, newutche wutt8n8óut nesuog asuh nishuog wauwacheg, pish menuhketeauog nish$noh kutt8wonk.
18.17 Mishanussittauont nahog, us, moéuwehkomonk; qut mishânussittauont moeuwehkomonk, tatuppeyeuitch ut kuhhogkát, matchetouut, kah Publikanut.
18.18 Wunnamuhkut kuttinnonnumw8 nish$noh teag woh kutohkupinunneau ohkeit, pish tohkuppissu ut kesukqut: kah nish$noh teag kutompanimunneau ohkeit, pish ompeneausu ut kesukqut.
18.19 Wonk kuttinnónnumw8, neeswe wunn8waog ohkeit papaume teaguas ne wehquetumog: n8sh kesukqut pish wuttinheun.
18.20 Uttoh adt neesuog asuh nishuog mukkinnehettit ut n8wesuonganit, na nuttaiin wunnashaum8wóut.
18.21 Neit Peter peyaauunoh, n8wau, Lord, tohhen nagwutteaeu neemat matchenehukquean, m8che mos nutahquontamau? nô pajeh nesausuk tahshit?
18.22 Jesus wuttinuh, matta kuttin8h, nó pajeh nesausuk tahshit, qut nó pajeh nesausuk tahshit nesausuk tahshinchag.
18.23 Newaj kesukque ass8tamowonk ogqueneunkquod ketass8t, wánampágunumauont wuttinneumoh.
18.24 Kah n8che wanumpagunuk, pasuk8h paudtauau uttiyeu anuntuhquohwonche piukqut muttannonganu8ash talentsash.
18.25 Qut newutche monteag óadtehteog, wussontimomuh wuttugquoh, pish aninnummoahtin kuhhog kah ummittamwussoh, kah wunneechanog kah ne adtahshadchasuadt, kah wuttâadtuhkonat.
18.26 Newaj wuttinneumun penushau, 8wehquetumauoh, kah n8wau, Lord ahkumeh ogkussese: kah pish kummahtauttuhkoush wame.
18.27 Neit Sontim neh wadtinninneumit kodtummonteanumukqut, wutompinneuh kah wutahquontamauoh anontuhquohwont.
18.28 Qut noh wuttinneumun sohham, kah nameheau pasuk8h weeche wuttinneumunneuh, noh wuttinohtuhquohwoh nequt pasuk8 ompskot, kah wuttohqunoh, kah ukkechukquanuh, n8wau, ôadtuhkah ne anontuhquohwhon.
18.29 Kah weeche wuttinneumunneuh, penushauh ut wussetit, kah wehquetumau, n8wau, ahque, kah pish k8wame ôadtuhkoush.
18.30 Kah matta wutussen, qut ukkupshagkinoh nô pajeh mohtoadtuhkonat ne anohtukquohwhut.
18.31 Nemehkuh weech wuttinneumuneuh nauáhettit toh ásit, nâg* ahche neuantamwog, kah peyauog wussontimomut kah wuttinnoneau wame ne asemuk.
18.32 Neit wussontimomoh, mahche wehkomukqut, wuttinuh, woi ken kummatchetum wuttinneumin, kutahquontamauunnup wame ne anohtuhquohwhunup, newutche kenanampassumup.
18.33 Sun woh matta kukkitteamonteaneumoh weeche-wuttinneumun ken neane kitteamonteanumunomp.
18.34 Neit wussontimomoh musquanumugquoh, kah upponuh sasamâkuhhuwaenuog onkapunnahteaénuut, nô pajeh mohtóuttuhkonat.
18.35 Neane kesukque N8sh, ne pish kattinhukqunneau, tohneit mattá metahh8wae ohquantamauwôók ummatcheseonganooash.
19.1 ONK n$nih mahtòadt Jesus, 8m Galile, kah peyau ohkit Judea, ogkomut Jordan.
19.2 Kah monaog monacheg wutasukauóuh kah wunneetskeheuh na$ut.
19.3 Pharisesog wonk uppeyauonouh, ukqutchhéouh, wuttinóuh, sun wunnegen wosketomp uppogkenon ummittamwussoh nish$noh teag wutchu?
19.4 Kah namp8ham wuttinuh nahog, Sunnummatta kutogketamómw8us, noh nah ayeuont weske kechissik, ukkezheuh nahog, nompáus kah squáus.
19.5 Kah n8wau yeu waj, wosketomp nukkonont 8shoh, kah ohkasoh, kah weetomau ummittamwussoh, kah nag neeswe pish pasuk weyaus.
19.6 Newajeh matta wonk chippehettegk, qut pasuk weyaus, yowutche uttoh ayn God mosogqunuk, wosketomp ahque chippinitch.
19.7 Wuttinóuh, tohwutch Moses n8wadt, aninnumok pogkenittuáe wussukwhonk, kah pogken8k.
19.8 Wuttinuh, Newutche menuhkiyeuash kuttahh8óash, Moses kittinánumugkou, pogken8k kummittamwuss8óog, qut weske kechissik matta anan8p.
19.9 Kah kuttinnonnumw8, howan pagkenont ummittamwussoh, kuttumma manusquauósit, kah wetauómont onkatogane, mamussu: kah howan wetauómont neh pagkenutcheh, mamussu.
19.10 Ukkodnetuhtaéneumoh wuttugquoh, yeu n$nagk ut wosketomp kah ummittamwussoh, matta wunnegenninno wetauomónat.
19.11 Qut wuttinuh nahoh, wame matta woh wutattumunumóunneau yeu n8waonk, qut nag anummautcheg.
19.12 Newutche, nawhutche euneuksog yeu wuttinne nekinneau wutch ohkas8oh wutóontomukquoh, onk nawutch euneuksog nashpe wosketompaog unneheóneau euneuksog: onk nawutch ayeuwóog wuhhogkauh euneukseuunneat newutche kesukque wutass8tamóonk: noh tapenuk áttumunumun, attumunitch.
19.13 Neit paudtauau peissesoh onk woh upponumauoh wunnutcheganash, kah peantam: kah kodnetuhtaénuog wutauskomouh.
19.14 Qut Jesus wuttinuh, unnanumók, kah ahque quihtinók peissesog nuppeyaonukqunnaóut, newutche neanussutcheg kesukque wutass8tamóonk.
19.15 Kah wunnutchegash upponumauoh nahog, kah na 8mun.
19.16 Kah kusseh pasuk uppeyáuonuh wuttinuh, wunneetou nussontimom, toh woh nuttinne wunesen onk woh nutahtaun micheme pomantamóonk?
19.17 Kah wuttinuh, Tohwutch usseán wunneetou? matta howan wunneetou nont pasuk God, qut kodtantaman kuppetukon pomantam8onganit, nanaetaash wuttinnówaongash.
19.18 Wuttinuh, Uttiyeush? kah Jesus n8wau, Nushehteahkon, Mamussekon, Kumm8tuhkon, Pann8wae wauwohkon.
19.19 Quttianum k8sh & kokas, & kuttinn8womon ketatteamung neane womonadt kuhhog.
19.20 Wuskenes wuttinuh, wame yeush nummahche nanauwehtineash, wutch n8skenuunneat, cháuguas ash nukquenauahikqueh
19.21 Jesus wuttinuh, kodtantaman pannuppeyeu8in, monchish kah magish ne adtahshadchassuwáan, kah aninnumau matchekuog, kah pish kutahtóuh nompakounash ut kesukqut kah peyaush asuhkah
19.22 Qut n8tog wusken ne n8waonk, neuantamwe monchu, newutche monatash wutahtoongash.
19.23 Neit Jesus unnau ukkodnetuhtaeneumoh wunnamuhkut kuttinnonnumw8, siohkod weenaieetu uppetakon kesukque ás8tam88onganit.
19.24 Wonk kuttinnonnumw8 anue nukkummat kamel uppannupwushon, ahammoquesuugkóut, onk weenaetu uppetukon wutass8tamóonganit God.
19.25 Ukkodnetuhtaeneumoh n8tamóhettit, m8cheke chepshaog, n8waog, Neit howan woh wadchanit?
19.26 Qut Jesus ummoneauoh nahog, kah wuttinuh, kenugke wosketompaog yeu matta noshkonúnkquodt, qut ut Godut, wame noshkonunkquodtinn8ash.
19.27 Neit Peter namp8ham, wuttinuh, kusseh, nenawun nunnukkodtumun wame, kah kutasukauunumun, newutche chaugua pish nutahtomun.
19.28 Kah Jesus wuttinuh, Wunnamuhkut kuttinnonnumw8, kenaau asuhkieogish yeú ut wusku neetuonganit, wosketomp wunnaumonuh apit wussohsum8e wutappuonganit, kenaau wonk pish kutapimw8 ut nabo neenut appuonganit, wussumon nabo neese chippan8og Israel.
19.29 Kah nish$noh pasuk nókodtuk wetu, asuh weematuh, asuh ummissesoh, asuh wut8shimoh, asuh ohkasoh, asuh ummittamwussoh, asuh wunneechanoh, asuh wutohkeash, newutche n8wesuonk, pish attumunum nequt pasuk8e tahshit, kah pish wutahtaun micheme pomantamóonk.
19.30 Qut monaog negonshacheg pish wuttat 8mwog, kah wuttat wagig, pish negonshauog.
20.1 NEwutche kesukque ketass8tamoonk ogqueneunkquot wosketomp nanaánug wetu noh sohhog nompoáeu, ann8nonat anakausuenuog en 8wenominneohtekonit.
20.2 Wan8ahettit anakausueneuh nequt ompskot pasuk kesuk, ummoncheaheuh en wenominneohtekonit.
20.3 Onk sohham náumatuhquodt, naau onkatogeh segenamwe neepauog ahhut kodtowompasimuk.
20.4 Kah wuttinuh kenaau monchek wonk n8wenóminneohtekonit, kah uttoh an wunnegik kittinnumauunnunneau, kah moncheog.
20.5 Wonk sohham puhshequodt, kah nôwahquodt, onk wuttussen ne ásit negonne.
20.6 Onk nahen wayont sohham kah onkatoge námeheau seseganamwe neep8oh, wuttinuh tohwutch yeu segenamwe nepaiéóg neteagu.
20.7 Wuttinouh, newutche matta howan nutann8nuk8mun, wuttinuh nahog monchek wonk kenaau n8wenominneohtekonit, onk uttoh en wunnegik pish kutattumunumunneau.
20.8 Wanonk88k, noh sontim weenominneohtekonit, unnau piahquttumunutcheh ut wekit, wehkom anakausuenuog, kah óadtuhkou, wutch maumachish, onk yean negonne.
20.9 Kah paahettit paompanneg nahen wayont attumunumwog nish$noh pásuk nequt ompskot.
20.10 Qut paahettit negonne paompanneg unnantamwog woh nutattumunumumun m8cheke, kah attumunumwog nish$noh nequt ompskot.
20.11 Kah attumunumóhettit, m8m8squenaog nanaunumúnutcheh wetu.
20.12 N8waog yeug maumachish, anakausuog webe pasuk hower, kah kuttatupunkquodtaiinneanonog, kussittaeu, kah nehteag anakauseog,
20.13 Qut namp8hamauau pásuk8, n8wau neetomp matta kummatchenehenn8, sunnum$matta k8n8ômunnonus nequt ompskot.
20.14 Nemunush ne kuttaihe kah monchish pish nuttinnumau yeuoh maumachish neáne aninnumauun.
20.15 Sunnummatta wunnegeninno woh nutussen toh anánatam wutch nehenwonche nuttaihe? sun kuskesuk matchet, newutche n8neetum.
20.16 Nemehkuh negonshacheg pish maumachishu8og, kah maumachishácheg pish negonneyeu8og, newutche monaog pish wehkomóog, qut ogguhsuog pepenauutcheg.
20.17 Kah Jesus monchit en Jerusalem chippunau nabo neesuoh ukkodnetuhtaeneumoh, neáont kah wuttinuh nahog.
20.18 Kusseh kutaumun Jerusalem, kah wosketomp wunnaumonuh woh wunass8m8 en negonne sephausuenuut, kah en Scribsut, kah mos uppakodchimóuh en nuppunat.
20.19 Kah pish upponóuh gentilsut ummomontauónaóut kah wussasamatahwhonaóut kah uppummetonkuppunnaónaóut, kah nishikquinukok pish omohkeu wonk.
20.20 Neit uppeyaaunuh okasoh wunnaumonuh Zebede, wetomuk wunnaumonuh, 8wówussumóuh, ukkodtantamauóuh teaguas.
20.21 Kah wuttinuh, teaguas kukkodtantam? wuttinuh, ne n$naj, yeug nesuog nunnaumonog, pasuk woh appu kuttinuhkôanit, kah onkatuk ut kummenadcheanit, kutass8tam8onganit.
20.22 Qut Jesus namp8ham, kah n8wau, matta k8wahteau8mw8 teagua wehquetumók, sun kuttapenumumw8 wuttattamun wuttattamwaitch ne pish wodtattam, kah kutchissumun nashpe kutchessum8onganit ne pish nashpe kodchessumwe? wuttinóuh, nuttapenumunnán.
20.23 Kah wuttinuh, wunnamuhkut pish k8tattamwohtinneau n8tattamwaitch, kah kukkutsumunneau nashpe kutchessum8onganit, ne nashpe kodchessumwe: qut wutapinneat nuttinohkóunit, kah nummenadcheanit, matta nen woh nummag8un, qut nah quoshaeihtaoncheh n8sh.
20.24 Kah piukqussitcheg n8tamóhettit, musquanumaog neesompaunutcheh.
20.25 Qut Jesus 8wehkom8h nahoh, kah n8wau, k8wahteauuneau wussontimom8oh Gentilsog nukkodnéhikquehetticheh, kah neh matikkenutcheh nukkodnéhikquehetticheh.
20.26 Qut pish matta unnaunn8h kenugke kenaau, qut noh kodtantog missugkenunnat kenugke kenaau, noh wuttinneumegk.
20.27 Kah howan kodmissugkenuk, wuttinneumegk.
20.28 Neane wunnaumonuh wosketomp, matta peyáuun 8tinneumun onkatogane, qut 8tinneumunneaôont onkatogig, kah magunat ukketeaonk man8wháonk wutch m8naoh.
20.29 Kah wamohettit Jericho, monaog wutasukauóuh.
20.30 Kah kusseh, nesuog pogkenumwompaog appuog kehchummaog, n8tamóhettit Jesus pomushau, mauog, n8waog, kitteamonteanumaiinnean woi Lord ken wunnaumonuh David.
20.31 Kah monacheg wutaushkomóuh woh wutteashuóneaóut, qut nano m8cheke mauog, n8waog, kitteamonteanumaiinnean woi Lord, ken wunnaumonuh David.
20.32 Kah Jesus neepau, kah 8wehkomoh, kah n8wau, teag kukkodtantamw8 woh kittinhennunnaôut?
20.33 Wuttinóuh Lord, nuskesukqunonash woh woshweemoash.
20.34 Neit Jesus ukkitteamonteanumuh, kah ummussinnumáoh wuskesuk88ash, kah teanuk wuskesuk88ash 8sampunnaoash, kah wutasukauoh.
21.1 KAh pas8sukaumohettit Jerusalem, kah paáhettit Bethphage wadchuut Olives, neit Jesus an8nau neesuoh ukkodnetuhtaeneumoh.
21.2 Wuttinuh, ongq otanamesit paussuhkuhkongqueog, kah teanuk woh kummishkoomw8 asse kishpissu, kah wushkoshim8 weeche, ompinneak, kah paudtiegk.
21.3 Kah howan nugqueóg, woh kussimw8, Lord ukquenahukquoh, kah teanuk kenogkuhkouhukqunnaouh.
21.4 Wame yeush n$nihyeupanish, onk woh wutusseinneau toh án8wadt quoshodtumwáen, n8wau,
21.5 Unnok wuttaunoh Sion, naau kukketass8tam8m kuppeyauonuk, manunnissu, appu asse$ut, kah wushkoshimwésit, wushkoshimwem asse.
21.6 Kah ukkodnetuhtaéneumoh auog, kah wutusseneau Jesus ne anont.
21.7 Kah pas8aog assoh kah wushkoshim8mesoh, kah hogkouongash upponamauóuh, kah nag ne quenoshóneau.
21.8 Kah modtaánukeg sukkonnónumwog wuthogk8un8oash ut may$ut, kah onkatogig tummethamwog wuttuhqunash wutch mehtugqut, kah uppummunkquodtáuonáoash may$ut.
21.9 Kah modtaanukeg negonshácheg, kah asukauoncheg wuttauatonkqussuog, kah n8waog, Hosanna wunnaumonuh David, onanumau noh paont ut 8wesuonganit Jehovah, Hosanna quanunkqussit.
21.10 Kah paont Jerusalem, wame otan wogkouanatamwog, n8waog howan yeuoh.
21.11 Kah monacheg n8waog, yeuoh Jesus quoshodtumwaen, wutch Nazareth ut Galile.
21.12 Kah Jesus petutteau wut-templeumoh God, kah sohwôhteau wame adtôánutcheh, kah kodtompaussitcheg ut templeut, kah kepuhteau wuttableum8ash ós8wunnompacheg, kah wutappuongan8oash kodtompasitcheg wuskuhwhunnanoh.
21.13 Kah wuttinuh nahog, wussukwhosu neek ussowetamun peantamwakommuk, qut kutayimunneau ahhiéhettit komm8towaenuog.
21.14 Kah pogkenumwog, kah quanukquesitcheg uppeyauunóuh ut Temple, kah wunneetskeheuh nahog.
21.15 Kah negonne sephausuenuog kah scribsog naumohettit monchanatamowonganash uttoh asechish, kah mukkiog wuttauatonkqussuog templeut, n8waog, Hosanna en wunnaumonuh Dávid, m8cheke musquantamwog
21.16 Kah wuttinóuh, Sunnummatta ken8taóog toh an8wahettit? kah Jesus wuttinuh nahog, nux, asquam kutogketamómw8, Wutch wutt8n mukkiésog kah n8nesog kuppannuppehteoh tabuttantam8ongash.
21.17 Kah wunnukonuh, kah sohham wutch 8tanit, en Bethany, kah na ukkouin.
21.18 Mohtompog quashkeit en 8tanit, kodtupp8.
21.19 Kah naik figsehtug kishke mayut, uppeyaontamun, kah wanne teag 8tinnum8un, qut webe wunnepaguash, kah wuttittamun, matta meechum dtannegenunn8utch, yeu$wutch, kah micheme. Kah teanuk figsehtug muss8wohquodt.
21.20 Kah naumohettit kodnetuhtaenuog, monchanatamwog, n8waog, tohhen teanuk muss8wohquodt figsehtug?
21.21 Jesus namp8ham, wuttinuh nahog, wunnamuhkut kittinnonnumw8 ahtauôg 8namptam8onk, kah matta channantam8og, matta woh webe nont kutusseinneau yeu anteaumuk figsehtug, qut wonk, uttamóg yeu wadchu, ontapush, kah chauopshash kehtahhannit, onk pish nnih.
21.22 Kah wame nish$noh teag k8wehquetumuneau ut wunnamptamwe peantamunat, pish kutattumunumuneau.
21.23 Kah paont temple, negonne sephausuenuog, kah wut-Eldersum8oh missiñinuog uppeyauunóuh, ut ukkuhk8tomuhkonat, n8waog, Toh k8che yeush ussenash, kah howan yeu kuttinnumunkqun kummenuhkesuonk.
21.24 Jesus namp8ham, kah wuttinuh nahog, Nen wonk kenat8tomauónumw8 pasuk ne teaguas, missohhamaiyeog yeu, nen wonk kittinnonnumw8, howan ummenuhkesuonk waj yeush usse.
21.25 Ukkutchissum8onk John, toh noh 8m88us? wutch kesukqut? asuh wosketompauttu? weogquttumoadtinneau, n8waog, neenan n8wayog 8m88 kesukqut, woh kuttugqun, neit tohwutch matta wunnamptauógkus?
21.26 Qut n8waog wosketompahtu, nukqushaumun missinninnuog, newutche wame unnantamwog John quoshodtumwaen.
21.27 Kah namp8hamauáog Jesusoh, n8waog, matta n8wahteau8unan: neit wuttinuh nahog, Nen wonk matta kuttinunn8unneau toh waj menuhkesuonk waj yeush usse.
21.28 Qut toh kuttenantamw8, wosketomp neesenaumoniadt, peyaónau mohtommegitcheh, wuttinuh, Nunnaumon, monchish anakausish yeu kesukok n8wenominneohtekonit.
21.29 Namp8ham kah n8wau, matta nutussein, qut ompetak aiuskoiantam, kah monchu.
21.30 Kah nahohtóeuunutcheh peyonau, kah neweâne unnon, & wunnamp8hamauoh kah n8wau, Sir nummonchem, qut mátta monchu.
21.31 Uttiyeuwoh an usseit, nag neeswe, wuttenantam8onk 8sh8oh? wuttinóuh, negonne. Jésus wuttinuh nahog, wunnamuhkut kuttinnonnumw8, Publikanag kah kogkesquaog kenegonnekunk8óog wutass8tam8onganit God.
21.32 Newutche John kuppeyaónuk8op ut wunnomwausseongane mayut, kah matta k8namptauw8, qut Publikanog kah kogkeeusquaog 8namptauóuh, kah kenaau naumog, matta ompetak kutaiuskoiantam8mw8, onk woh k8namptauónaout.
21.33 N8tam8k onkatuk kuhkinneasuonk, na mô nanawunuk wetu, ohkehteau weenomiñeohteuk, kah ukquinnepuñeúhtauun, kah ayim wine-presse, kah ayim askuhwhôsuahkomuk, kah wunogkuhkouheon ohkehteáénúh, kah au nôadtut wutohtimóneat.
21.34 Kah nahen kepenumwahettimuk, ann8nau wuttinneumoh en ohkehteaénuut, onk woh attumunumwog nish meechummuongash.
21.35 Kah ohkehteaénuog wuttohqunóuh wuttinneumoh, kah pasuk8 wuttattagomóuh, kah onkatoge nusháog, kah qussukquanehtawhouh onkatoge.
21.36 Onk an8nau onkatogé wuttinneumoh, monaog onk neg negonshohpanneg, kah nenan neheónau.
21.37 Qut maumachish nah an8nau wunnaumonuh nah en, n8wau, Nag woh quttianumáog nunnaumonuh.
21.38 Qut ohketeaèninnuog nauáhettit wunnaumonuh, unnittuog, Yeuoh nompinuk, hah nushontuh, kah maumuttuh wutohtóonk.
21.39 Kah wutohqunóuh kah wussohwhohkonáoh wutch wenominneohtekónit, kah wunnushóuh.
21.40 Yowutche paont waeenominneohteakonit, toh woh wuttinheun yeuh ohketeaénúh?
21.41 Wuttinóuh, pish wutonkquepaguanuh yeuh matcheetoénúh, & pish nogohkaaiheau onkatogane ohkehteaénuh, uttiyeuh woh óadtuhkonkqutcheh mechummuongash nish$noh utt8che.
21.42 Jesus wuttinuh nahog, Asquam kutogketamómw8 wussukwhonganit, qussuk ne wekitteaénuog pogketamóhettit ne nan qussuk negonne nashin: yeu God wutusseonk, kah yeu monchanatamweyeu8 ut kuskesukqunonut
21.43 Yowutch kuttinnonnumw8 wutass8tamóonk God keneemunumonteaneáu, kah pish unninnumauon wutohtimóin, noh woh paudtunk meechummuonk noh$ut.
21.44 Kah howan woh pogkussik yeu qussukquanit, pohksun, qut howan penushogqut yeu qussuk, uppeshquttahhúkqun.
21.45 Kah negonne sephausuenuog kah pharisesog n8tamóhettit ogqueneunkqussuongash, wahtamwog yeu wussin wutch papaume nahoh.
21.46 Qut kodtohqunáhettit, qusháog monanutcheh, newutche unnantamwog noh quoshodtumwaen.
22.1 KAh Jesus namp8ham kah ukken8nuh nahog wonk nashpe ogqueneunkquesuongash, kah n8wau.
22.2 Kesukque ketass8tamóonk, ogqueneunkquodt ketass8tamut, uttiyeu ayimauont wessentamóonk wútche wúnnaúmonúh,
22.3 Kah ann8nau wuttinneumoh wehkomon naghog uttiyeug nanegonne anittuppanneg wesseentamóonk, kah matta peyauôog.
22.4 Wonk ann8nau onkatogane wuttinneumoh, n8wau, Us naghog anittupanneg, Kusseh nunnanashwunnum nummishadtupp8onk, nutoxinumog, kah wanogqutcheg nushóog, kah wame quoshahtaush, peyunk wessentamowonganit.
22.5 Qut matta toh wuttin tupantam8unneau, kah nanunne auóg pasuk wutohtekonit, onkatuk wutanaqushonat.
22.6 Kah sekqshóncheg nemunau wuttinneumoh, kah wuttunkquontamhéouh, kah wunnushouh.
22.7 Qut n8tog ketass8t ummusquanumeh nahog, kah ann8nau wutayeuhteomoh, onk uppaguanuh yeuh nushshehteaenúh, kah chikohsum wut8taneau.
22.8 Neit wuttinuh wuttinneumoh, wussentamóonk quoshohteau, qut nag anittuppanneg matta wuttapenum8unneau.
22.9 Yowutche onkq mayikontu, kah wame namheogig, wehkom8k wessentám8onganit.
22.10 Néit wuttinneumoh sohhamwoh mayikontu, kah móunâog namheáhéttiche, matchetowog kah wunnet8wog, kah numwapuog missinninnuog wussentam8wonganit.
22.11 Kah ketass8t paont ukkehkeneauonat missinninnuh, na wunnauun wosketompuh matta wessentamwae wunashaiyoou,
22.12 Kah wuttinuh, Neetomp toh kittinne yeu peyaun, matta wessentamwae wunashaiyáan? kah chepshau.
22.13 Neit ketass8t wuttinuh wuttinneumoh, Tahtagkuppinôk wunnutcheganit kah wusseetit, kah amaun8k kah unnohkonok en aongkoue pohkenaeitu, náut* mauonk, kah nunnukkutt8hamóonk.
22.14 Newutche monaog wehkomòog, qut ogguhsuog pepenautcheg.
22.15 Neit Pharisesog moncheog kah weogquttumwog toh woh an tohqunáhettit ukkeket8kaonganit.
22.16 Kah ann8naog ukkodnetuhtaeneum8oh weeche Herodiansog, n8waog, Nussontimom, n8wahteauunan k8numohkuteyeu, kah wunnamuhkut kukkuhk8tomuhteam ummay God, kah matta toh kuttin tuppanumoh howán, newutche kukkinnompattam8 wuskesuk8 wosketompaog.
22.17 Yowutche ussinnean, toh kuttenantam, sun wunnegen magun ompeteáonk en Ceser? asuh matta?
22.18 Qut Jesus wahteaun ummatchetoongan8, kah n8wau, Tohwutch qutcheheóg kenaau eiantogkeióg.
22.19 Nahtussegk ompuhteae teaguash. Kah uppaudtauóuh nequt-ompskot.
22.20 Kah wuttinuh nahog, Howan wuttinneuhkontunkanoh yeuoh, kah 8sukkuhwheg?
22.21 Wuttinóuh, Cesar. Neit wuttinuh nahoh, Yowutche aninnumok Cesar wadtamáugish Cesarut, kah God wuttaiheash God.
22.22 Kah n8tamóhettit monchanatamwog, kah wunnukonouh, kah moncheog.
22.23 Ne kesukok Saddusesog uppeyauunóuh, uttiyeug an8wacheg, wanne omohkeonganinno, kah wunnat8tomauòuh.
22.24 N8waog, Nussontimom, Moses n8wau, Wosketomp nuppuk matta wunneechaneg, wematoh pish weetauomau ummittamwussoh, kah noh pish wunneechaneu wutche weematoh.
22.25 Onk nesausuk toshampau8og, negonne wetauomont nupp8, kah matta wunneechaneu, nukkonau ummittamwussoh wematut.
22.26 Kah netatup wutussen nahohtôeu, kah nasheu8ut, kah nesausuk audtahs88wudt.
22.27 Kah maumachish mittamwossis wonk nupp8.
22.28 Yowutche omohkuonganu8g, howan pish yeu ummittamwussoh nesausuk adtohsuwutcheg, newutche wame 8mittamwussissinneáoh?
22.29 Jesus wunnamp8hamauoh wuttìnuh nahog, Panne kuttenantamw8, matta k8wahteau8mw8 wussukwhonganash, asuh ummenuhkesuonk God.
22.30 Newutche omohkehettit, matta wetauadteog, qut ogquenéunkqussuog kesukque wutangelsumut God.
22.31 Qut papaumé wutomohkeongan8 nupp8og, sun matta kutogketam8m8us uttiyeu ne anitteaogkup nashpe God n8wau.
22.32 Nen um-Manitt8moh Abraham, kah um-Manitt8moh Isaak, kah um-Manitt8moh Jakob? God matta um-Manitt8m8oh napukig, qut pamontogig
22.33 Kah monacheg yeu n8tamóhettit, monchanatamwog ukkuhk8tomwehteaonk.
22.34 Qut n8tamóhettit Pharisesog nanakonchimau Sadduces, moeu peyauog.
22.35 Neit pasuk, noh wadtinnaumatuonganit quajheáe nat8tomauoh, kah n8wau.
22.36 Nussontimom, uttiyeu ánue mohsag wuttinn8waonk ut naumatuonganit?
22.37 Jesus wuttinuh, Womoaus Jehovah kum-Manitt8m nashpe mámusse kuttahut, kah nashpe mamusse kukketeahogkôunit, kah nashpe kutténantam8onganit.
22.38 Yeu wuske, kah missi unnaumatuonk.
22.39 Kah nahohtoeu netappe, Womoaus ketatteamung neáne womonadt kuhhog.
22.40 Wame naumatuongash, kah quoshodtumwaenuog yeush neeswe 8chiineaoash.
22.41 Pharisesog moéhettit, Jesus nah wunnat8tomauoh.
22.42 N8wau, Toh kuttenantamw8 papaume Christ? howan neh wunnaumonuh? nag wuttinóuh, Wunnaumonuh David.
22.43 Wuttinuh nahog, Neit tohwutch David ut nashauanitt8ut, hennont Manit, n8wau.
22.44 Lord unnop num-Manitt8moh, apsh ken nuttinóhkôunit, nô pajeh nutáyeuónaout kummatwomog kutashanehtuonk.
22.45 Newutche David hennont numManitt8m, toh wuttin wunnaumoniinneuh?
22.46 Kah matta howan wamunumw8 wunnamp8hamauónat pasuk kutt8wonk, onk quihtamwog howan (yeu$wutche onk yean ongkaeu) wunnat8tomauonat, onkatoganash nat8tomuhteaongash.
23.1 NEit Jesus ken8nau monanutcheh, kah ukkodnetuhtaéneumoh.
23.2 N8wau, Scribsog & Pharisesog appuog Moses watappuonganit.
23.3 Yowutche toh anukqueog ussenat, ussek wame, qut ahque ussek ne aséhettit, newutche wussinneau, qut matta wutusseineau.
23.4 Newutche wuss8anehteáog tuhkequnash weánunash wussauunukqunáoash, kah upponamunáoash missinninnúut wuttugkeôut, qut matta wuttashinum8unnáoash nashpe pasuk wuttinwhunnutchegan8.
23.5 Qut wame wutanakausuongan8oash wuttussenáoash, wunnaumunnaóut wosketompaog: ayimwoh mishshúkskoi philakteries, kah missiyeuash tuppôsôhôsuash wuthogk8n8wóut.
23.6 Kah womontamwog negonohtag appuonk ut mishadtuppuonganéhtu kah negonohtag appuongash ut Synagogehtu.
23.7 Kah wonkquttuongash ut kodtauwompasuonganit, kah ussoweenonaóont nashpe wosketompaog Rabbi, Rabbi.
23.8 Qut kenaau ahque hennitteágk Rabbi, newutche pasuk kussontimomw8 Christ, kah wame k8wemattittimw8.
23.9 Kah unnuhteok wosketomp k8sh8 yeuut muttaohket newutche pasuk k8sh8 kesukqut.
23.10 Asuh ahque hennitteagk nussontimom newutche pasuk kussontimomw8 Christ.
23.11 Qut noh masugkenuk kenugke kenaau wuttinneumegk.
23.12 Kah howan mashheunt wuhhogkuh, pish toiohquonkqheau, kah noh ohhohpaheont wuhhogkuh, pish mishéheau.
23.13 Qut missi kutonkapunnaongan8 woi Scribsog kah Pharisesog eiantukeiyeuog, newutche kukkuphamw8 kesukque ketass8tam8onk wutch wosketompahtu: newutche kenaau matta kuppetutteunneau, kah matta kuttinnanumôôg neg kodpetutteacheg petukkonat.
23.14 Missi kutonkapunnaongan8 Scribsog kah Pharisesog eiantukeiyeuog, newutche kummahchepumw8 sekousquaog week8oash, kah kutayimumw8 sepe peantam8ongash, wutche puttaghum8onk, yowutche pish kutattumunumumw8 anue missi awakompan8onk
23.15 Missi kutonkapunnaongan8 Scribsog, kah Pharisesog eiantukeiyeuog, newutche kuppannupwushóneau keitoh kah ohke, ayimunat pasuk Proselyte, kah kezhit, kutayeuau wunnaumonuh chepiohkomuk, neesit tahshe onk kenaau.
23.16 Missi kutonkapunnaongan8 kenaau pogkenumwe nanánuwaógish, an8waógish, howan chadchekeyeuadt nashpe gold ut Temple, matchesu.
23.17 Kummattammag8omw8, kah kuppogkenumumw8, newutche uttiyeu ánue missag, gold, asuh Temple ne wanetupanatamwahteunk gold.
23.18 Kah kussimw8 howan chadchekeyeuadt nashpe Altar, n8weeta, qut howan chadchekeyeuadt nashpe mag8onk ut Altar$ut, matchesu.
23.19 Kummattammag8omw8, kah kuppogkenumumw8, uttiyeu ánue missag? mag8onk, asuh Altar, ne wanetupanatamwahteunk mag8onk.
23.20 Yowutche howan chadchekeyeuadt nashpe Altar, chadchekeyeuoh nashpe Altar, kah nashpe wame teanteaquassinish na áuhtagish.
23.21 Kah howan chadchekeyeuont nashpe Temple, chadchekeyeuoh nashpe Temple, kah nashpe na noh ayit.
23.22 Kah howan chadchekeyeuadt nashpe kesuk, chadchekeyeuoh nashpe wutappuonk God, kah nashpe na noh apinitcheh.
23.23 Missi kutonkapunnaongan8 Scribsog, kah Pharisesog éiantukeiyeuog, newutche kutôadtéhteaumw8 piogque chippai wutch wuskannemunneash mint, kah annise, kah cummin, qut kutahqueteaumw8 mâgagish wuttinnaumatuonganit, wussittumóonk monaneteaonk, kah 8namptam8onk, m8hche mos ussenat yeushoh, kah matta mukk8naumóunat onkatog mat kesteausin8ut.
23.24 Kuppogkenumwe nanaânuwámw8, kussagwattamw8 sogkemas, qut kukquosseashkumw8 kamel.
23.25 Missi kutonkapunnáonk Scribsog kah Pharisesog, eiantukeiyeuog, newutche kuppahketeaumw8 ut woskeche wuttattamwáitch, kah wunnonk, qut anomut numwohteau as8kekodteam8onk kah pohsesúonk.
23.26 Kuppogkenum ken Pharise, negonne pahketeash anomut wuttattamwáitch kah wunnonk, onk woh woskeche wonk pohkoi.
23.27 Missi kutonkapunnaongan8 Scribsog, kah Pharisesog eiantukeiyeuog, newutche kutogqueneunkqussimw8 weenohkeâsh wanteausik, wunnamuhkut waneguk nogquokish wutch woskeche, qut anomut numwohteau ahchunkqukkonash, kah wame anunn8wonk.
23.28 Netatuppe kenaau wonk woskeche kuppahkeneunkqussimw8 ut wosketompahtu, qut anomut, numwohteau eiantukeiyeuonk, kah matcheseonk.
23.29 Missi kutónkapunnaongan8 Scribsog, kah Pharisesog eiantukeiyeuog, newutche k8nteaumw8 8weenohkéoash quoshodtumwaenuog, kah k8nteaumw8 8weenohkéoash wunnomwaénuog.
23.30 Kah kussimw8, pumantamogus pamantamóhettit n8shunnonuk, matta woh n8weetnutchomóunnónog 8sqheongan8óut quoshodtumwaenuog.
23.31 Yowutche k8wauwomw8 kuhhogkaôog, kenaau wunneechan8oh noshuhpanneg quoshodtumwaenúh.
23.32 Neit numwohtau8k ukqutwheganóoash k8sh8wóog.
23.33 Kenaau ask8kog, kenaau wunneechan8oh sesequaog, uttoh woh kuttin panushóneau chepiohkomukque awakompanaonk?
23.34 Yowutche kusseh, nuttann8n en kuhhogkaóut quoshodtumwaenuog, kah waantamwog kah Scribsog, kah nawhutche woh kenushauóog, kah kuppummetunkapunauóog, kah nawhutche woh kussasamatahh8óog ut kussynagogsumm8óut, kah woh k8nomateihtahh8óoog wutch otanat en otanat.
23.35 Onk woh wame wunnomwausseáe ne seáhamuk ut ohkit wusqueheonk kenuhkukkongqunneau, wutche 8squeheonganit wunnomwae Abel, onk yean 8squeheonganit Zacharias wunnaumonuh Barachias, noh noshóg nashauwe Temple kah Altar.
23.36 Wunnamuhkut kuttinnonnumw8, wame yeushog pish nukkuhkom8m8 yeu pometuonk.
23.37 Woi Jerusalem, Jerusalem, kenoshadt quoshodtumwaenuóg, kah kukqussukquantah neg an8nutcheg en kuhhogkat, toh tohshit nompe nukkodmohmóun keneechanog, neane monsh mohmounont wusksheasimoh agwe ummequnit, kah matta kuttenantam8uneau.
23.38 Kusseh, keek nukkodtumun ut kuhhogkat touohteau.
23.39 Newutche kuttinnonnumw8, matta pish wonk kena8mw8 nô pajeh pish kussimw8, 8nanumau noh paont 8wesuonganit Lord Jesus.
24.1 ONk Jesus sohham, kah 8m wutch Temple, kah ukkodnetuhtaeneumoh uppeyauónukquoh, wunnahtinónat Templée weekitteaongash.
24.2 Kah Jesus wuttinuh nahog: Sunnummatta wame yeushag kenaumw8? wunnamuhkut kuttinnonnumw8, matta pish yeu peetwahtán8 pasuk qussuk qussukquanit, ne matta pish panuhteomuk.
24.3 Kah apit wadchuut olives, ukkodnetuhtaeneumoh kemeu peyáuónuk, n8waog, ussinnean ahquompak pish yeu nnih? kah teagwe pish kukkinneasuonk kuppeyauonk, kah wohkukquoshik muttaohke?
24.4 Jesus namp8ham kah wuttinuh nahog, wabesek woh matta howan kutass8kekomuk8unneau.
24.5 Newutche monaog pish peyauog n8wesuonganit, n8waog, nen Christ, kah pish as8kékomóog monaoh.
24.6 Kah pish ken8tamumw8 ayeuwuttuongash, kah unnussittongquot ayeuwuttuonk, ahque 8tamanatam8k, newutche wame yeushog mos nnih, qut adt wohkukquoshik asquam.
24.7 Newutche wutohtimóin pish ayeutam88 wutohtimôin, kah as8tamóonk ayeutam88 as8tam8onk, kah naut pish mashagquodt, kah enninneaongash, kah ohkee quequanash ut m8cheke ayeuonganehtu.
24.8 Wame yeush wutch kutchissin uhquanum8ongash.
24.9 Neit pish kupponúk8oog awakompananuttinneat, kah pish kenushukkouóog, kah pish kutjishánumitteamw8 ut wame wutohtimoneat newutche n8wesuonk.
24.10 Onk neit pish monaog togkussittassumwog, kah pish wunass8túog kah pish sekeneáittúog.
24.11 Onk monaog pann8wae quoshodtumwaenuog pish waapeog, kah pish as8kekomáog monaoh.
24.12 Onk newutche matcheseonk pish monát, womoausuongan8 monaog pish nano sonkqui.
24.13 Qut noh chequnehtog en wohkukquoshinit, pish wadchanau.
24.14 Kah yeu as8tam8ongane wunaunchem8kaonk pish kuhk8tomóadtin wame muttaohket, newutch 8wauwaenúunneat wame wutohtimóneash, neit pish wohkukquoshik peyaum8.
24.15 Yowutche naumóg uhquanittue paguanuonk, ne an8wop Daniel quoshodtumwaen, neepattag wunnetupanatamwe ayeuonganit, noh ogketog wautaj.
24.16 Neit neg ayitcheg Judea, ussishahettich wadchukontu.
24.17 Noh apit woskeche$kommuk, ahque n8kidj nemunnumun teaguas wutch wetuómut.
24.18 Asuh noh apit ohteakonit ahque qushkeitch wonk wunneemunumunat wuthogk8nash.
24.19 Kah missi wutonkapunnaongan8 pôsutcheg, kah n8sautcheg yeush ut kesukodtash.
24.20 Qut peantam8k woh kutushishaongan8, matta poponáeu, asuh Sabbath$dayeu.
24.21 Newutche neit pish missi wuttaméhpunáonk, matta hônan8g nô waj kutchissik muttaok, onk yeu pajeh: kah pish matta wonk unnano.
24.22 Onk kuttumma toh ohqutteaumuk yeush kesukodtash, wanne woh weyaus wadchanum8un, qut newutche pepenautcheh yeush kesukodtash pish tiohqutteauunash.
24.23 Neit howan nukqueog, kusseh yeu Christ, asuh naut, ahque 8namptam8k.
24.24 Newutche pish omohkuog pann8wáe Christoh, kah pann8wáe quoshodtumwaenuog, kah pish nahtitteaog missi kuhkinneasuongash, kah monchanatam8wongash, ne onasitcheg, woh as8kekomáog pepunauutcheh, woh unneheahettit.
24.25 Kusseh kutaununnunnaop negonne.
24.26 Yowutche unnukqueog nag, kusseh, ayeu asampamukque wetuómut, ahque 8nampt8k.
24.27 Newutche netatup 8m8ou ukkutshaumun wutch wutchepwoiyeu, kah wequossum8m8 en wutcheksuayeu, ne pish n$nih peyont wunnaumonuh wosketomp.
24.28 Newutche uttoh sepsik nupp8e weyaus, na wuttit wómsikukquaog moieneau.
24.29 Teanuk mahche ne wuttamehpunâonk yeush ut kesukodtash nepauz pish pohkenum, kah nanepohshadt matta wohsum8, kah anogqsog wutch kesukqut pish penushaog, kah kesukque nananuwaongash pish nenemshaash.
24.30 Onk neit ukkuhkinneasuonk wunnaumonuh wosketomp pish naumun ut kesukqut, onk neit wame ouwatuongash muttaohkit pish mauog, kah nag pish nauáog wunnaumonuh wosketomp peyont kesukque mahtogqsit, nashpe menuhkesuonk kah missi sohsumoonk.
24.31 Onk pish ann8nau wutangelsumoh nashpe mishont8wae monopuhpegq, onk pish mohmounag pepeneauoncheh, wutch yaue wabanehtu, wutch yaen kesukqut, onk yaen aongkoue.
24.32 Kah nashpe figsehtug kodnetuhtau8k ogqueneunkqussuonk, wushkontugk8m, onk santippogshonkish, k8wauteauunneau sequan paswohteau.
24.33 Netatupe kenaau, naumog wame yeushag, wahteau8k ne pas8, ut squont.
24.34 Wunnamuhkut kuttinnonnumw8, yeu pometeonk matta pish mahchemunoh, nô pajeh wame yeushág n$nag.
24.35 Kesuk kah ohke pish pamusheau, qut nuttinn8waonk matta pish pámushan8.
24.36 Qut ne kesukok kah hower, matta howan 8wahteauouun; matta kesukque angelsog, qut webe n8sh.
24.37 Qut neáne pamontog Noe, ne pish n$nih uppeyaonk wosketomp wunnaumonuh.
24.38 Newutche neyanagkup ash tamogkonun8g, metsupanneg kah wuttattamuppanneg weetauatupanneg kah wetauwadtuonk ayimwog nô pajeh kesukodtut Noa petutteadt ut Arkut.
24.39 Káh matta wahteauunaop nô pajeh taumogok, kah nehtippaog wame, ne pish wonk n$nih peyont wunnaumonuh wosketomp.
24.40 Neit nesuog appehettit ohteakonit pasuk pish, neemunau, onkkatuk sequnau.
24.41 Neesuog mittámwussissóg pish togguhwhosuoog togguhwhonganit, pasuk pish nemunau, onkatuk sequnau.
24.42 Yowutche askuhwheteagk, newutche matta k8wahteau8mw8, Lord uttoh hower peyont.
24.43 Qut wahteau8k yeu, wahteunk nanawunuk week, ahquompak peyont kômm8towaen, woh wutaskwhonuh, kah matta woh unnantam8 week sukquihthamunat.
24.44 Yowutche kenaau wonk nánashwek, newutche ne hower matta anatam8og, neit peyau wunnaumonuh wosketomp.
24.45 Néit howan paubuhtanumukqussit káh waantamwe wuttinneumun, noh wussontimomoh ayimunkqut wunnanauunumunat week, wuttinnumauonat metsuonk ne adt8cheyeu8uk.
24.46 OOnanumau noh wuttinneumun, peyonit wussontimomuh naméheunt ne wutussenin.
24.47 Wunnámuhkut kuttinnonnumw8, noh pish wutayimauoh wunanawunumunat wame ummaumachiyeumash.
24.48 Qut noh matchee wuttinneumun n8wadt ut wuttahut, nussontimom sepe mat peyauou.
24.49 Onk n8che togkomont weeche wuttinneumunneoh, kah metsin onk wuttáttamun kenugke kogkeissippámwaenúh.
24.50 Neh wadtinneumit pish peyau kesukodae matta askuhwhonuk, kah ut hower ne matta wahteau8k.
24.51 Onk pish wuttumetahwhoh, aninnumauon wutonkquatonganash kenugke eiantukeiyeuog, na pish ut mauónk, kah nunnukkutt8hom8onk.
25.1 NEit kesukque ketass8tamóonk pish ogqueneunkquodt piukqussuog penompaog, nemunukig 8wequanantegan8ash, sohhamwog nógkuskauonat wessentamwaeneóh.
25.2 Kah napanná tahsuog waantamwog, kah napanna tahsuog mattammag88og.
25.3 Onk nag as8kutcheg neemunnumwóg 8wequanantegan8ash, qut mattá k8tnum8og pumme.
25.4 Qut waantogig nemunnumwog pummé ut 8wishquaóut, weeche 8wequananteganóoash.
25.5 Wessentamwaénin sepohteadt, wame kogkóuwequaog kah kouéog.
25.6 Kah nôuttipukok wadtauatonkqussuonk, kusseh wessentamwaen paont, sohham8k nogkushk8k.
25.7 Neit wame yeug penompaog, omohkeog kah quaquoshwunnumwog 8wequananteganóoash.
25.8 Kah as8kitcheg unnaog waantamunutcheh, Aninnumaiinnean nawutch kuppummeimw8, newutche n8wequananteganunnônash ôhtaash.
25.9 Qut waantogig wunnamp8hamauóuh n8waog matta, ishkont matta wamattinn8 kenaau, neenaun wonk, qut teaoggu kutonaout nag magukig, kah adtoansh8k kuhhogkaóog.
25.10 Kah nontadtôahettit, wessentamwaen peyau, kah nag quoshwecheg 8weche petutteaóm8uh wessentamòonganit, kah squont kuppohhôsu.
25.11 Kah ompetak onkatoganeg penompaog paahettit, n8waog, Lord Lord wohshittánumaiinnean.
25.12 Qut wunnamp8hamauoh n8wau, Wunnamuhkut kuttinnonnumw8, matta k8wahunnumw8.
25.13 Yowutche askuhwheteagk, newutche matta k8wahteauomw8 kesukod, asuh hower, tohadt8che peyont wunnaumonuh wosketomp.
25.14 Newutche kesukque ketass8tamóonk ogqueneunkquodt, wosketomp áyont nôadtit wutohtimóneat, noh wehkomont nehenwonche wuttinneumoh, kah ahtuhshau ummaumachiash.
25.15 Onk pasuk8 aninnumauoh napanna tahshinash talentsash, onkatogane nesinash, kah onkatogane pasuk, nishnoh pasuk, neaunag wuttapenumun, kah teanuk monchu.
25.16 Neit noh attumunukkup napanna tahshinash talentsash, monchu kah wutanaqushan, kah anuhamauoh napanna tahshinash talentsash wonk.
25.17 Onk netatuppe noh attumunukup nenash talantsash, anuhumauou nenash wonk.
25.18 Qut noh attumunukup pasuk, monchu kah wonteau ohkeit, kah adtahtou wussontimomuh wutteaguash.
25.19 Newutch cheku wussontimaumouh peyau, 8nampaginnumauoh.
25.20 Kah noh attumunuk napanna tahshinash talentsash peyau, kah paudtou onkatoganash napanna tashinash talentsash, n8wau, Nussontimom, kittinnumaiip napanna tahshinash talentsash, kah kusseh nutanúhomont napanna tahshinash onkatoganash chaubohkish.
25.21 Kah wussontimomuh unnuk, K8nesem k8netum kah kuppaubuhtanumukqus nuttinneum, kuppaubuhtanumukqus ut ogguhsinash, kutáyeuush nanaánumunat monatash, petutteash 8wekontam8onganit kussontimom.
25.22 Noh wonk attumunukup neesinash talentsash payau, kah n8wau, Nussontimom, kittinnumaiip nenash talentsash, kusseh nutaneuhomont onkatoganash neesinash chaubohkish.
25.23 Wussontimomuh unnuk, K8nesem, k8neetum kah kuppaubuhtanumukqus nuttinneum, kuppaubuhtanumukqus ut ogguhsinash, kutáyauush nanaánumunat monatash: petutteash 8weekontam8onganit kussontimom.
25.24 Neit noh attumunukup pasuk talent peyau, kah n8wau, Nussontimom, k8wahunup kussiogkus, kukkepenum uttoh adt matta ahketeauup, kah kummounum ne matta seaonteaop.
25.25 Kah n8wabesip, kah nummoncheup kah nutadtahtop kuttalentum ut ohkeit, kusseh, kutahtaun ne kuttaihe.
25.26 Wussontimomoh namp8hamwoh kah wuttugquoh, Kummatchetum, kah kussasegeneam wuttinneumun: k8wahteoun nukkepenum uttoh mô ahketeaomp, kah nummugkinnum uttoh mô seaohnteaomp.
25.27 Yowutche woh kittinnunnumauomp nutteauguash, en ós8wunnumompaenúog, kah neit peyóon, woh nutattumunum nuttaihe, nashpe teagwe aúwohteaonk.
25.28 Yowutche amaunumok wuttalentum, aninnumók noh piukquohtunk talentsash.
25.29 Newutche, howan ne wadchanuk, pish aninnumauau m8cheke, kah pish ohteau monatash, qut matta wadchanum8g, pish amaunumaúun ne onatuh ohtunk.
25.30 Kah unnuhteagk matchetoe wuttinneumun en anue mohsag pohkenahtu, na pish mauonk kah nunnukkutt8ham8onk.
25.31 Peyont wunnaumonuh wosketomp ut wussohsum8onganit, kah wame wunnetupanatamwe angelsog weeche nagum, neit pish appu wussohsumoe wutappuonganit.
25.32 Onk anaquabit pish moeahteauun, wame wutohtimóneash, kah pish wutchadchapinoh, netatup nànawusshepsaén chadchapenont shepsoh wutch goatsut.
25.33 Kah pish ponau shepsoh wuttinnohkôunit, qut goatsoh ummenadcheanit.
25.34 Neit pish ketass8t wuttinuh nahog wuttinohkounit: Peyonk wananumukqueogish n8sh, ahtau8k ketass8tamóonk quaquoshwetonteaógkup weske kutchissik muttaok.
25.35 Newutche mô nukkodtup, kah kutassamimwop, mó nukkuhkutt8n, kah kittinnumaiimop wuttattamóonk, mô nuppen8wohteau, kah kuttannamukkiimwop.
25.36 Mô nupposkis, kah kuthogqussumwop, mô nummahchinam kah kenatauwahimw8, mô nukkupshagkinús, kah kuppeyaaussimwop.
25.37 Neit wunnomwausseaenuog pish wunnamp8hamauóuh, n8waog, Lord ahquompak kenáunumunónus, kukkodtup kah kutassamunumunónus, asuh kukkohkutt8n, kah k8tattamhenumunónus?
25.38 Ahquompak kenáunumunónus kuppen8wohteau? kah kuttannumukánumunonus? asuh kupposkis, kah kuthogquanumunnónus?
25.39 Asuh ahquompak kenáunumunónus kummahchinam, asuh kuppishagkinittuonganit, kah kuppeyauunumunónus?
25.40 Kah ketass8t pish wunnamp8hamauoh, kah wuttinuh nahog, wunnamuhkut kittinnonnumw8, yeu anheógis peissisut nemat, kittinhinneau.
25.41 Neit pish wuttinuh nahoh ummenadcheanit amaeihtaegk móompagunumonteaógish, micheme n8taut, quaquoshwehtauutup mattannittuog kah wutangelsumoh.
25.42 Newutche mo nukkodtup, kah matta kutassam8mwop, mo nukkohkutt8n, kah matta kittinnumaiimwop wuttattamóonk.
25.43 Mo nuppen8wohteau, kah matta kuttannamukiyeumwop, nupposkissip, kah matta kuthogquoss8mwop, nummahchinop kah nukkupshagkinósip kah matta kenatah8mwop.
25.44 Neit pish wunnamp8hamauoh, n8waog, Lord ahquompak kenaunumunônus kukkodtup, asuh kukkohkutt8numis, asuh kuppen8wohteaumis, asuh kupposkissumis, asuh kummahchinaumis, asuh kupshagkinausimis, onk matta kuttannumánumunónus?
25.45 Neit pish wunnamp8hamauoh nahog, kah n8wau, wunnamuhkut kuttinnonnumw8, matta neanheógkup peississit yeugog matta kittinhéineau.
25.46 Kah yeugog pish moncheog en machemohtag awakompan8onk, qut sampwesecheg, en machemohtag pomantam8onk.
26.1 ONk n$nih Jesus mahche n8wadt wame yeush kutt8wongash unnau ukkodnetuhtaéneumoh.
26.2 K8wahteomw8 mahche neése quinukok paumukôadtue mishadtup8onk, kah wosketomp wunnaumonuh wunass8mau, woh pummetunkapunauónat.
26.3 Neit negoñe sephausuenuog kah Scribsog, kah missinninnúe nanaánuánuog moeu peyaog, mishittaukkomukqut negonne sephausuenuut, ussowenau Kaiphas.
26.4 Kah ken8nittuog woh as8kekodteamoe wutohqunonaóut Jesusoh, kah woh wunnushauoh.
26.5 Qut n8waog matta mishadtupp8onganit, ishkont wogkouéonk kenugke missinninnútu.
26.6 Kah apit ut Bethany, wekit Simon wutcheku.
26.7 Peyaonuk mittamwossisoh ohtou alabastare box, mishoadtúe pummee, kah wussokanumaun uppuhkukqut, meetsit.
26.8 Qut naumohettit ukkodnetuhtaéneumoh, ummatchenaumunneau, n8waog, tohwutch yeu matcheteóumuk.
26.9 Newutche yeu pumme woh mishóadtue magunoh, onk woh aninnumauun matchekuog.
26.10 Kah Jesus wahteunk, wuttinuh nahog, tohwutch wuttamheóg mittamwossis? newutche wunanakausu ut nuhhogkat.
26.11 Newutche yoyatche matchekuog k8wetomukumw8, qut nen matta k8wetomunnómou nagwutteaeu.
26.12 Newutche yeuoh wussokanum8unk yeu pumme ut nuhhogkat, wuttussen wutche nupposekinneáonk.
26.13 Wunnamuhkut kuttinnonnumw8, uttoh pish adt kuhk8tomuhteaumuk yeu wunaunchem8kaonk wame muttaohket, yeuoh yeu asit pish na unnaunchem8kôadtin, wutche woanumaonk yeuoh.
26.14 Neit pasuk nabo nees8wutcheg, ussowenuh Judas Iskariot, au negonne sephausuenutu.
26.15 Kah wuttinuh nahog, toh kittin unkquttaimw8, kah k8nass8tamáuonunneau, kah 8n8wunnaoh wutch shwinchag ompskot silvere.
26.16 Onk ne wutch n8che natinneham 8nuhkomunat 8nass8maonk.
26.17 Kah negonne kesukok weeke petukqunnungane mishadtupp8onk, kodnetuhtaénuog peyáonaog Jesusoh, n8waog, toh kuttit quaquoshwehtamunan meechinat paumukóadtuonk.
26.18 Kah n8wau, monchek en otanat, en noh wosketompaut kah unnók, sontim n8wau, nutaquompiyeum paswohteau, nummeech paumukóadtuonk ut kekit, weeche nukkodnetuhtaéneumog.
26.19 Kah kodnetuhtaénuog wutusseneau Jesus neane kehtimont nahoh, kah quoshwunnamuppanneg paumukóadtuonk.
26.20 Wônonk8uk, appu weeche nabo neesuoh.
26.21 Onk metsehettit, n8wau, wunnamuhkut kuttinnonnumw8, kenaau pasuk mos n8nass8muk.
26.22 Kah nag m8cheke neuanatamwog, kah nish$noh pasuk nagoh n8waog, sontimom, toh nen?
26.23 Kah namp8ham, kah n8wau, noh poagunuk wunnutcheg n8nonganit, noh woh n8nass8muk.
26.24 Wunnamuhkut wosketomp wunnaumonuh au, neansukwhôsit papaume nagum, qut missi wutonkapunnaonk wosketomp, wanass8mont wosketomp wunnaumonuh: án wunnegik n$noh wosketomp matta nekékis.
26.25 Neit Judas noh wanàss8mont, namp8ham kah n8wau, sontim toh nen? wuttinuh kussin.
26.26 Onk metsehettit Jesus nemunnum petukqunneg, kah uppeantamwontamun, kah wuss8quanumun, kah wuttinnumaun kodnetuhtaénuh, n8wau, yeu nuhhog.
26.27 Onk nemunum wuttattamwaitch, kah uppeontamwontamun kah wuttinnumauun, n8wau yeu wuttattam8k wame.
26.28 Newutche yeu n8sqheónk ut wuske testament, quôushunk wutche monaog, wutche ahquontamoun matcheseongash.
26.29 Qut kuttinnonnumw8, nen nummatta n8tattamo, ummeechummuonk weenomis, yeu wutche, onk nó pajeh wuske weeche wuttattam8munog n8sh wutas8tam8onganit.
26.30 Onk kadt8hamahettit, sohhamwog, auog wadchuut Olives.
26.31 Neit Jesus wuttinuh nahog, wame kenaau woh kuttogkussittassunumw8 newutche nen, yeu nohkog, newutche wussukwhosu, nuttogkom nanashepsain, kah flokse shepsog séashaog.
26.32 Qut mahche omohkeon wonk, pish kenegonukáuonumw8 en Galile.
26.33 Peter namp8ham kah n8wau, wame wosketompaog togkussittassunóhettit newutche ken, nen nummatta togkussittassun8h.
26.34 Jesus wuttinuh wunnamuhkut kuttinsh, yeu nohkog monsh negonne kutt8adt woh kúkkóhkohn8óánseh shwudt nompe.
26.35 Peter wuttinuh, woh weeche nupp8oun, matta woh kukkohkohn8waon8h, kah wame kodnetuhtaenuoh wunnompe unneau.
26.36 Neit Jesus 8wéechauoh nahog ohkit hettamun Gethsemane, kah unau kodnetuhtaénúh yeu appek, nó pajeh yeá nuttónat kah nututpeantamun.
26.37 Kah neemunau Peteroh, kah nees8oh wunnaumonuh Zebede, kah kutche neuantam, kah mishetuhkequn.
26.38 Neit wuttinuh nahog, Nukketeahogkou m8cheke neuantam, nupp8e neuantam, yeu appek kah weetaskuhwhetuomegk.
26.39 Onk aont onkaésu, kah soshkodtóumosun kah peantam, n8wau, Woi n8sh, woh nnag, yeu wutattamáitch paumuhkongquttei, qut matta ne anantam nen, qut ken ne anantaman.
26.40 Onk peyaonau kodnetuhtaenúh, kah wunnamheuh kouéog, kah unau Peteruh, Sun woh mo k8weecheaskuhwhosum8mw8 pasuk hower?
26.41 Askuhwheteagk, kah peantam8k, ishkont kuppetutteaumw8 qutcheonganit, nashauanit wuttenantamun qut weyaus n8chumwi.
26.42 Onk monchu nahohtôeu, kah peantam n8wau, Woi n8sh, yeu wutattamwaitch mat paumukongk8on, qut kuttumma wuttattamon, kuttenantam8onk ne nnaj.
26.43 Onk paont wunnamheuh kouéog wonk, newutche wuskesuk88ash tuhkequanash.
26.44 Onk wunnukonuh, kah monchu wonk, kah peantam nishwudt wussinash wonk nompe kutt8wongash.
26.45 Neit peyaonau ukkodnetuhtaeneumoh wuttinuh nahog, Yeuyeu kouek, an8sin8k, kusseh hower peyaum8, kah wosketomp wunnaumonuh wunass8m8 en wunnutchegan8óut matcheseaenuog.
26.46 T8kek monchetuh, kusseh, paswopeu wanass8mukqueh.
26.47 Onk omputt8adt, kusseh Judas pasuk nabo nees8wutcheg peyau, kah weeche monacheg wuttogkodteganuog, kah wutanwohh8unnuog, wutch negonne sephausuenuog, kah missinninnue nanánuwaenuog.
26.48 Kah noh wanas8mont, wuttinnumáoh kuhkinneasuonk, n8wau wuttinniin howan chipwutt8napwog, noh, menuhken8k.
26.49 Kah teanuk peyauunoh Jesus, kah n8wau, Kutaaquompsinun nussontimom, kah wutchipwutt8nápo.
26.50 Kah Jesus wuttinuh, neetomp tohwutch peyauan, neit peyauog kah wuttohqunóuh Jesus, kah wunnemunouh.
26.51 Kah kusseh noh pasuk weechayeumont Jesusoh, summagunum wunnutcheg, kah sóhwhunum wuttogkodteg, kah togkomau negonne sephausuen wuttinneumoh, kah tummussumauau wuhtauog.
26.52 Neit Jesus wuttinuh, petaash wonk kuttogkodteg newutche wame némunukig togkodteg, paguanuog nashpe togkodteg.
26.53 Sun kuttenantam woh mo nuppeantamauoh n8sh kah teanuk woh nuttinnumunk anue onk nabo neese Angelse legionsog.
26.54 Qut neit uttoh en woh n$nih toh an8wadt wussukwhonk, yeu mos n$nih.
26.55 Ne hower Jesus unnau monanutcheh, sun kuppeyaumw8 onatuh ayeuwudt komm8twaenin, k8togkodteganimw8, kah k8tanwohhonimw8 wutche kuttohqunniñeau, k8weetapemunumw8 asekesukokish kuhk8tomuhkonat ut Temple$ut, kah matta kuttohqunneumwop.
26.56 Qut wame yeu mo n$nih, onk wame 8sukuhwhonganóoash quoshodtumwaenuog woh n$niyeuash, neit wame kodnetuhtaenuog wunnukonouh, kah wussém8og.
26.57 Kah nag kogkôunoncheg Jesusoh ummonchánouh en Kaiphas negonne sephausuaen, naut Scribsog kah Eldersog moehettit.
26.58 Qut Peter wutasukóuh nóadtit en, ut mishittáikomukqut negonne sephausuaen, kah petutteau, kah weetappemàu wuttinneumuneuh, naumunat wohkukquoshik.
26.59 Onk negonne séphausuenuog, kah Eldersog kah wame moeonk, natinnewhoog pann8wae wauanutcheh ayeuuhkóne Jesus nushonat.
26.60 Qut matta wunnamheóuh, nux tokonogque monaog pann8wae wauwácheg uppeyóneau, qut wanne namaheaouog: maúmachish neesuog pann8wae wauwacheg peyauog.
26.61 N8waog, yeuoh n8wop, nuttapenum s8qunnumunat wut-templeum God, onk woh nukkesteoun nishikquinukok.
26.62 Neit negonne sephausuen neepau, wuttinuh, matta toh kutin námp8ham8h? teaguas yeu waj yeug wauwónukquean?
26.63 Qut Jesus mon toh eyeu, onk negonne sephausuaen namp8ham kah wuttinuh, kutchadchekeyeuâhash nashpe pómantamwae God, ussinnean, toh ken Christ wunnaumonuh God?
26.64 Jesus wuttinuh, kussin, qut kuttinnonnumw8 yeu ut ompetak pish kenaomw8 wosketomp wunnaumonuh apit menuhkesue wuttinohkounit, kah peyont ut kesukque matokqsut.
26.65 Neit negonne sephausuaen nehneguhkom wuthogk8unash, n8wau, wussin blasphemiaonk, toh kuttin nano quenauwehikumun wauwacheg, kusseh, yeuyeu ken8tamumw8 upblasphemiaonk.
26.66 Toh kuttenantamw8? kah namp8hamwog n8waog, kesohkôadtam nuppun.
26.67 Neit wussuhquontamauouh wuskesuk, kah wuttattagumóuh, onkatogig wussoggoskinnumauouh, nashpe wunnutcheganooash.
26.68 N8waog kodneheant8ash, ken christuean howan togkomukquean.
26.69 Onk Peter chippe appu mishittaukomukqut, kah nunksquau uppeyaonuh, n8wau, ken wonk k8wetomop Jesus ut Galile.
26.70 Qut ukquen8wontamun ut anaquabhettit wame, n8wau matta k8wautauun8h toh an8waan.
26.71 Kah sohhog petauukkomukqut, onkatuk nunksquau wunnauuh, wuttinuh nahog noh apinutcheh, yeuoh wosketomp mo weetomau Jesusoh ut Nazareth.
26.72 Kah wonk ukquenauwontamun nashpe chadchekeyeuwaonk, matta n8waheau wosketomp.
26.73 Kah ompetasik uppeyaonuh weechekompaumoncheg, unaog Peteroh, wunnamuhkut onk ken nag pasuk, newutche kuttinnont8waonk k8waushanuk.
26.74 Neit kitchu chadchekeyeuau, kah mamatcheyeu, n8wau matta n8waheau wosketomp, kah teanuk mansh kutt8wau.
26.75 Kah peter mehquontam kutt8wonganash Jesusoh neanukuhp, monsh negonne kutt8adt, woh kukkohkohn8wâânseh nishwudt nompe, kah sohham, kah mau m8cheke.
27.1 MOhtompog, wame negonne sephausuenuog kah missinninnue Eldersog ken8nittuog, wutch Jesus nushonat.
27.2 Kah tohtogkupunáhettit, ummonchanóuh, kah wuttissowunóuh Pontius Pilat$ut nanaánuwáen.
27.3 Neit Judas noh wónass8mont, nauont pakodchimau, aiuskoiantam, kah uppaudtaun wonk shwinchag ompskot silver negonne sephausuenutu, kah nanaánuwaenutu.
27.4 N8wau nummatchesem, newutche n8nass8m matta kesontam8 8sqheonk, kah n8waog, toh neentinukkongqunan, kenanaeitaash.
27.5 Onk pogketam teaguash ut Temple, kah monchu, kah kechequabenau hogkuh.
27.6 Onk negonne sephausuenuog neemunnumwog teauguash, kah n8waog, matta wunnegeninno yeu ponamun moinnompeganit, newutche yanôadtu wusqueheonk.
27.7 Kah ken8nittuog, kah tabhumwog wutohke ohkuhqueteaénin, ne nashpe posekinónat penuwohteaog.
27.8 Yowutche hettamun ne ohke, msqueheongane ohke, yeu pajeh.
27.9 Neit ne n$nihyeup uttoh an8wadt Jeremias quoshódtumwaen, n8wau, kah neemunnumwog nishwinchag ompskot silver, wuttinnoadtuonk noh wôn8hukup, yeuoh wunnaumonuh Israel wan8wahetteupoh.
27.10 Onk nish ummagunash wutch wutohke ohkuhqueteaénin, ne ahkehtimeup Lord.
27.11 Kah Jesus neepau anaquabit nanaánuwaénin; kah nanaánuwaen wunnat8tomauoh, n8wau, ken ketass8t ut Jewseut? kah Jesus wuttinuh, kussin.
27.12 Kah negonne sephausuenuog, kah Eldersog adaspunonáhettit, matta wunnamp8hamauoh.
27.13 Neit Pilat wuttinuh, sun matta ken8tam8h uttoh adtahshu ayeuuhkonittúe wauwoánutteáan?
27.14 Kah matta wunnamp8hamau pasuk kutt8wonk, yowutche nanaánuwaen m8cheke monchanatam.
27.15 Kah ut mishadtupwuñeat, nanaánuwaen as kodtumokish pohquoshagkinnumauau pasuk8h, missinninnúog uttiyeu unnantamhetticheh.
27.16 Kah na mo woánumukqussu kuppishagkinausuen ussowesu Barrabas.
27.17 Yowutche moiehettit, Pilat wuttinuh nahog, howan unnantamóg kuppohquohshagkinnumâuouunneau, Barrabas asuh Jesus ussowesu Christ?
27.18 Newutche 8wahteauun uppaudtaónaóont newutche wussekeneauóuh.
27.19 Onk apit wussittumwáe appuonganit, ummittamwussoh ann8team8oh, n8wau, toh neheongan noh sampweseaénin, newutche yeu nohkog, numm8cheke wuttamhuk nukkouéonk newutche yeuoh wosketomp.
27.20 Qut negonne sephausuenuog kah Eldersog sohkouwaog monanutcheh, 8wehquetumunaóut Barrabasoh, onk nushonat Jesus.
27.21 Nananuwaen namp8ham kah wuttinuh, Yeug neeswe uttiyeuwoh ahchewánumóg kutompenimánunaóut? n8wáog, Barrabas.
27.22 Newutche Pilat wuttinuh, neit toh nuttinne Jesus, noh as8wesit Christ? wame wuttinôuh Pummetonkapunónaj.
27.23 Kah nanaánuwàen n8wau, tohwutch? toh en matchesu? qut nano m8cheké n8waog, Pummetonkápunonaj.
27.24 Pilat nag* matta wussohkauoh, qut teaogu wogkoueog, nemunum nippe, kah kussenitchau ut anaquabhettit monacheg, n8wau, matta nukkesohkoantam8 8sqheonk yeuoh sampweseaénin, nanawompattam8k, kenáau.
27.25 Neit wame missinninnuog wunnamp8hamauouh, n8waog, 8sqheonk nohkukkongqutteuh, kah neechanonog.
27.26 Neit pohquohshagkinau Barrábas, kah sasamatahwhont Jesusoh, wuttinnumauonuh uppummetunkapunauônat.
27.27 Neit nanaánuwaenin wutayeuwehteaomuh neemunáog Jesusoh en ketahs8t weekit, kah momoeutunk wame wutayeuwehteaómuh.
27.28 Kah upposkinóuh, kah wuthogquonóuh msquonagk.
27.29 Kah ayimóhettit asinnekôussée chetuhquab, upponamauóuh uppuhkukqut, kah weekinasq wuttinohkounit, kah 8nummoxsinnowehtauh, kah ummomonteauóuh n8waog, ketáukquompsinun Jewse ketass8t
27.30 Onk wussissahquonôuh, kah neemunnumwog weekinasq, kah wuttattagkumóuh ut uppuhkukqut.
27.31 Onk mahche momontauahettit amaunumauwáog msquonak, kah wuthogqheouh nehenwonche wuthogk8unash, & ummonchanouh pummetunkapunónat.
27.32 Onk sohhamóhettit, naméheáog wussyrene wosketomp, ussowenuh Symon, noh wutchetimóuh kenunumun uppummetohkuppuneg.
27.33 Kah paáhettit ohkit ussowetamun Golgotha, yeu nauwuttamun chepiontupohteuk.
27.34 Wuttinnumaôuh vineger wuttattamunat kenittuppónôsu weeswe, kah quajtog, matta 8tattam8un.
27.35 Kah uppummetunkapunóuh, kah wutchadchapenumóuh wuthogk8unash, kah wuttittanahtáutinneaóash, onk woh ne nnih, toh an8wop quoshodtumwaen, Chadchapenumóadtuog nuthogk8unash, kah tanohtáuttuóg nuthogk8.
27.36 Kah nummatappuog naut, wutaskwhonóuh.
27.37 Kah wussukhomwog wáabesu uppuhkukqut, tashpunnonáonk, YEUOH JESUS JEWSE KETASSOOT.
27.38 Neit na mo nesuog komm8towaenuog weeche pummetunkapunauónuh, pasuk wuttinokôunit, onkatog ummenadcheanit
27.39 Onk neg noh popomshacheg mamachinóuh wôhwohtuhquaeitauouh.
27.40 Kah n8waog, ken sukqunnuman temple, kah kesteauan wonk nishwe quinukok, pohquohwus kuhhog, ken wunnaumonáit God, n8kish wutch kuppummetunkuppunneôteanat.
27.41 Kah wonk netatupe negonne sephausuenuog, kah Scribsog kah Eldersoh momontauóuh, n8waog,
27.42 Pohquohwhunau onkatogke, nukkummatta pohquohwhunau8 wuhhogkuh: ketass8tim8it ut Israel, yeuyeu n8kidj wutch pummetunkapunauónat, onk k8namptauóun.
27.43 Pabuhtanumau Goduh, pohquohwhunonch, kodtuhheunt, newutche n8wau, nen wunnaumonuh God.
27.44 Komm8towaenuog wonk weeche pummetunkapunauóuh, ne nan wuttinnohteanin wepittuóash.
27.45 Neit wutch nequtta tahshe hour nô pajeh pasukk8gun tahshe hour, na$ut pohkeni, wame ne ohkeit.
27.46 Onk naohquodt, Jesus wuttaúatonkqussu, n8wau, Eli, Eli, lammah sabachthani, yeu nauwuttamun, num-Manitt8m, num-Manitt8m, toh$wutch ohquanuméan?
27.47 Nawhutch neg ne neepauutcheg n8tamóhettit, n8waog, yeuoh wehkomuk Eliasoh.
27.48 Kah teanuk pasuk quogqueu neemunnum spunge, kah wunnumwohtaun vineger, kah ponamun wekinasqut, kah 8tattamwaheuh.
27.49 Nawhutch n8waog, n$naj, naumuttuh uttoh wuttin Elias peyon, uppohquohwhunónat.
27.50 Jesus wonk wadtauatonkqussit, nupp8.
27.51 Kah kusseh, adtnikheg ut temple neesinneáhshau, wutche woskeche onk yean ohkeit, onk quequan, onk qussukquanéhtuash tattanogkushaash.
27.52 Onk weenohkeash woshwemoash, kah monaog wuhhogk8uh waneetupanatogig kaécheg, omohkéog.
27.53 Onk sohhamwog wutch weenohket, nahohtôeu wutomuhkeonk, kah auog wunneetupanatamwe 8tanit, kah naeihtauwaog monaoh.
27.54 Neit nequt pasuk8 kenomp kah weecheyeumukqutcheh askuhwhonàt Jesusoh, namohettit quequan, kah mahche nag* yeushog, wabesuog m8cheke, n8waog, wunnamuhkut yeuoh wunnaumonasoh God.
27.55 Kah m8naog mittamwussissog na ayeuog (nóadtit wutahtauompuog) ásukauohpanneg Jesusoh wutch Galile, wuttannumaouh.
27.56 K8wutche naghok, Mary magdelen, kah Mary ohkasoh James Joses, kah ohkasoh wunneechanoh Zebedee.
27.57 Wanonk88k, peyau weenaueetuen ut Arimathea, ussowesu Joseph, uttiyeuoh wonk Jesus ukkodnetuhtaeneumpoh.
27.58 Au Pilat$ut, kah wehquetum wuhhog Jesus, neit Pilat n8wau aninnumok muhhogkuh.
27.59 Kah Joseph nemunont muhhogkuh ouweinnaginuh pahke hashabpanaginit.
27.60 Kah upponuh nehenwonche wuske 8wenohket, ne wauntahhogkup wutch qussukquanit, onk tuttuppequanum mishe qussuk wsquontamut wenohket, kah monchu.
27.61 Onk na mo Mary magdalen, & onkatuk Mary, apuog pauhsukeu weenohket.
27.62 Onk nahohtoeu kesukok ne nahohtoushag nanashwetamoe kesuk, negonne sephausuenuog kah Pharisesog, moeu peyaog ut Pilatut.
27.63 N8waog Sir, nummehquontamumun yeuoh as8kekodteamoen, ne an8wop as pomantog mahchu nishikquinukok nutomohkem wonk.
27.64 Yowutche n8wash weenohke nanahtetunaj en nishikquinogkodtut, ishkont ukkodnetuhtaéneumoh peyauoh nukonaeu, kah ukkomm8tonaoh, kah unnauog missinninnuh omohkei wutch nuppunat, neit nahôhtoeu, penshumaogkeonk woh m8cheke matchet onk negonnu.
27.65 Neit Pilat wuttinuh nahog, askuhwheteaounk kutahtauneau, monchek menuhketea8k toh áhunnukuhqunutteaog.
27.66 Neit moncheog ummenuhkehteunneau weenohkee, ukkehkinneahsúkonau qussuk, kah ponamwog askuhwhósuonk.
28.1 SAbbath paumushaum8uk, kutchechewompan negonne kesukok ne week, Mary Magdalen kah onkatuk Mary peyaog kuhkinneamunat weenohke.
28.2 Kah kusseh na mo quequan missi, newutche wutangelsumoh God, n8keu wutch kesukqut, kah peyau, kah tuttuppequanum qussuk wutch squont, kah ukquenapin.
28.3 Kah wuskesuk onatuh ukkutshamun, kah wuthogk8unash wompiyeuash onatuh k8n.
28.4 Onk nashpe neh ukqushaonkan8 nunnukkeog nanawehteunkig, kah tátuppeyeu8og nápumuk.
28.5 Kah Angel namp8hamau, kah wuttinuh mittamwossissoh, ahque wabesek, newutche n8wahteoun kenatinneahwhomw8 Jesus uttiyeuoh pametohkupunátup.
28.6 Matta yeu wutappein, newutche omohkei, ne an8wop: peyunk naum8k ayeuonk uttiyeu Lord sepsik.
28.7 Kah teanuk monchek, kah unnok ukkodnetuhtaeneumoh, omohkei wutch nuppunat, kah kusseh, kenegonukongkou en Galile, na pish kuttit naóneau, kusseh kutáunnunnunáop.
28.8 Onk teanuk moncheog wutch weenohket, nashpe wabésuonk, kah mishe wekontamóonk, kah quogqueog unnonat ukkodnetuhtaéneumoh.
28.9 Ne aáhettit wuttinnonnaóut, ukkodnetuhtaeneumoh, kah kusseh Jesus wunnogskouoh náhog, n8wau, k8wequassuñumw8 kah uppeyauunouh, kah wuttannóuh wusseetut, kah 8wowussumouh.
28.10 Neit Jesus wuttinuh ahque wabesek monchek unnok nematog, ahettich Galile kah na woh nuttit nógqunneau.
28.11 Káh monchehettit, kusseh, nawhutche askuhwhositcheg peyaog 8tanit, kah wuttinnoneau negonne sephausuénúh wame yeush ânagish.
28.12 Kah moiehettit weeche Eldersog, kah ken8nittehettit aninnumauóog monatash teauguash matwouh.
28.13 N8waog an8wagk, ukkodnetuhtaeneumoh peyauoh nukonaéu, kah ukkomm8tunnaouh kaeog.
28.14 Kah nanaanuaen yeu n8tog woh nussohkauoun, kah woh kuppohquohwhunit.
28.15 Neit nemunnumwog teauguash, kah wutussenau ne anut, onk yeu n8waonk nehtongquodt kenugke Jewse yeu pajeh yeu kesukok.
28.16 Neit nabo nequttuog kodnetuhtaenuog auog Galile, ut wadchuut, uttiyeu Jesus ánop.
28.17 Kah nauahettit 8wowussumouh, qut nawhutche chanantamwog.
28.18 Onk Jesus peyau, kah ukken8nuh nahog, n8wau, wame menuhkesuonk nuttinnumontean ut kesukqut kah ohkit.
28.19 Yowutche monchek, & kuhk8tomuhteagk wame wutohtimoneash kutchessumok naghok ut 8wesuonganit wut8shimau kah wunnaumoniin, kah wunnetupanatamwe nashauanit.
28.20 Kuhk8tomog nanawehtinneat yeush wame nish an8gish, kah kusseh, k8wetomunnumw8 yoyatcheh, na toh pajeh adt wohquoshik muttaok. Amen. Nenaj.