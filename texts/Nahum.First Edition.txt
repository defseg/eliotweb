1.1 OWeanun Neneveh, monomansue up-b8kum Nahum wut-Elkoshite.
1.2 God m8summuáen, kah Jehovah ann8tau: Jehovah ann8tau, kah chenauausu, Jehovah ann8tauau ayeuhqutcheh, kah noh wadchanumauau musquantam8onk ummatwomoh.
1.3 Jehovah quogquohqueu musquantam, kah mishe ummenuhkesuonk, kah matta ahquontamóou matchetouoh: Jehovah ummayeu ut pemsqut, kah mishehtahshinut, kah mattohqs ne wusseetoe puppissai.
1.4 Aiuskontum keitoh, kah wunninabpehtauun, kah nunáhsum wame sepuash: Bashan mah[c]hum8, kah Carmel, kah Labanone peshau muss8pohteau.
1.5 Wadchuog wunnunnukshôouh, kah wadchuash sabohtaash, kah ohke chikohteau ut anaquabit, nux muttaok kah wame neg na wadohkitcheg.
1.6 Howan woh neepauit anaquohtag ummusquanittam8onk? howan woh apit anaquohtag uhqunneunkquodtu ummusquanittam8onk? wutchenauausuonk ogque sokém8 n8taut, kah qussukquanash penuhkónash nashpe nàgum.
1.7 Jehovah wunneetou, menuhke spuhh8waonk ut wuttamehpunnáe kesukodtut, kah nah 8waheuh pabahtánumukqutcheh.
1.8 Qut nashpe anúpadtausuen tomogkon papaquanne mácheteáou ne ayeuonk, kah pohkeni pish n8suhkauau ummatwomoh.
1.9 Teagwas kenatwontamumw8 ayeuhkonittue Jehovah? papaquanne noh pish máchteo: unkquanumoonk matta pish nahohtôeu wáapémun8.
1.10 Newutche nag ashpámu ogque sogkinnittéhettit asinnek[ô]ussit, kah ogquee kogkeussippamwéhettit kogkeissippamwaenúut, pish ogque mahchukkissuog sequkképunéganit papakodcheh nunohtag.
1.11 Pasuk kuhhogkat wutch sohham, noh ayeuhkonittue matchenanumont Jehovah, matchetowe kogahqutteamwénin.
1.12 Yeu wussin Jehovah, tohkônogque wutchequnappinneau, kah wonk monáog, qut yeu pish en tummehtahwhóneau, noh pannupwushadt, tôkonogque kutunkquánumwéhenun, matta wonk nutunkquanumwéheóh.
1.13 Newutche yeuyeu nuppohquenúmau weyokumoh wutch kuhhogkat, kah nuppaskukom kenepsuongash.
1.14 Kah Jehovah ann8team8 papaume ken, onk woh matta wonk k8wesuonk ohkehteáun: wutch weekuóut kum-Manitt8mog nuttummetah nunnukontunk, kah sabassumwe nunnukontunk, pish k8weenohkéhkoush, newutche kenishkeneunkqus.
1.15 Nók ut wadchukontu wusseetash noh paudtunk wunaunchemoonk, noh wahteauwahuadt wunohteaonk, woi Judah, nanaweetoush kummiyae mishadtupp8ongash, usish kukquoshomuwaongash: newutche matcheetou matta pish wonk kuppaumukonkou, noh papaquannetummetahwhou.
2.1 NOh soquohteadt, kuhkuhqueu anaquabean: nanawehteaush kenauwameongash, askuhwheteash ut mayut, menehketeaush kusseg, mishe menehketeaush kummenuhkesuonk.
2.2 Newutche Jehovah amaunum 8neetuonk Jakob, neane 8neetuonk Israel: newutche sequenumwáenúog nag wussequnnóuh, kah matchehteóog 8weenomwussippogque wuttuhqunash.
2.3 Ummenuhkesuénúmoh wutogqunneg musquehteausu, menuhkesuog musquosausu hogk8unaog, chariotsash pish weetohtaash n8n8náe wequanantegash, ukquagwashwée kesukodtumut, kah firuhtugquash pish m8cheke nunnukshaash.
2.4 Chariotsash pish mishont8waash ut toumaogquehtu, nish pish kukkishkuhkôadtúm8ash ut mishekishki maikontu: nish pish ogqueneunkquodtash torchesut, nish pish ogquomashóm8ash ukkutshámunat.
2.5 Noh pish wunnompagunau 8neet8moh, nag pish togkussittassumwog pomusháhettit, nag pish kenupshaog en hassunnutonganit, kah spuhh8waog pish quagquoshwunnumun.
2.6 Sepue squontamash pish pohquanumunash, kah mishekommuk pish sohquenumun.
2.7 Kah Huzzab pish missinnókon, noh pish huhkuhk8unau, kah wunnunksquomuh pish wussagkompanóuh, onatuh 8wadtauatongqussuongan8 wuskuhwhununáog, puhpunkinneauóh8og.
2.8 Qut Nineveh noadte ogqueneunkqussu nuppissepogqut: qut pish wusseem8og neepók, neepók, pish n8waog: qut matta pish howan ompamuhquaeu.
2.9 Nemunnumok silvere sequttahhamoonk, kah golde sequttahhamoonk; newutche matta wohkukquoshininn8 ne monak, kah sohsumoonk wutch wame wunnegane maumachiash
2.10 Noh sequnausu, monteag88, kah mohchim8, kah metah sabohteau, kah mukkuttukquog papogkodt8sháog, & mishe onkquanum8onk ohteau en wame musseganit, kah wame wuskesuk88ash nehch8kshaash.
2.11 Uttiyeu wutayeuongan8 qunnon8og, kah wuttittanadtupp8ongan8 qunnónouésog? uttoh paumshadt qunnónou, nukkone qunnónou, kah wusku qunnónou, kah matta howan 8wábeseheuh.
2.12 Qunnonou tapepu sohqshadtauau 8skoshim8mésoh, kah wunnehtauoh 8shquoshim8moh, kah numwohtau wonogqut tohqunnumóonk kah 8wonogquash anikónash.
2.13 Kusseh, kutayeuhkonsh wussin Jehovah ayeuhteaunit, kah nutchikossum wut[-]chariotsumash ut pukittaut, kah togkodteg pish mahchikkuswau, qunnonowemésog, kah nuttummetah kuttohqunnumoonk wutch ohkeit, kah 8wadtauatonkqussuongan8 kutann8naénuog matta pish wonk n8tamoog.
3.1 MIssi wutonkapunnaongan8 musqueheongane otan, ne numwohteau pann8waongash, kah mukk8kinnuáonk, tohqunnumoonk matta amaémun8.
3.2 Summohkóhwhuttuonk 8wadtauatonkqussuonk, wheele mishont8wae kuhkunkshineash, horsese quequeshaonk, téqunnum8e chariotsash.
3.3 Horsman tahshinnum naneeswe wôsipohtae togkodteg, kah wôsittae qunuhtug, kah monaog nahshtcheg, muttaanwog nuppoe muhhogkunk: matta mahsukauóog nupp8e muhhogkunk, togkussittassunwog nuppoe muhhogkuh.
3.4 Newutche monatash wunnanwun8dsquaausuongash wunneetue nanwun8dsquaausuenin, pauusquáeu sonkusq, noh maguk wutohtimóneash nashpe wunnanwun8dsquaausuongash, kah teateashiyeuongash nashpe uppauwauongash.
3.5 Kusseh, kutáyeuuhkonsh n8wau Jehovah ayeuhteaunit, kah n8wahshadtoh kussissippóhogk8 woskeche kuskesuk & nunnahtin wutohtimóinneunk kupposkissuonk, kah ass8tam8ongash kutakodchuonk.
3.6 Kah kuttinnuhkoush unkqueneunkquodte nishkeneunkquok, kah kenishkhesh, kah kummonunneóadtéhesh.
3.7 Kah pish n$nih, wame nag(*) monunneunkquéaneg, pish k8sémoteunkquog, kah n8waog, Nineveh mahchumwushin, howan woh maueetog? uttoh woh k8tattinnehámauunun taphuaénuog?
3.8 Sun kutanúhkau mâhshôedt No, noh apeup kenugke sepuéhtu, noh weenuhkongquit nippeash, wonkon8sinit keihtoh, kah hassunneutunkanu8 wutch ketahhannit?
3.9 Ethiopia kah Egypt neh ummenuhkesuonguh, kah ne mo ogkeetam8un, Put kah Lubim neg ánumunkquéaneg.
3.10 Qut noh amaunop, missinó8p, kah ummukkiésumoh sohquohkonápoh ut wehqushik noh toumaog: kah tanohtôadtuog quahtiánumukqussinitcheh, kah wame ummogkouwomuh kishpissuog chainsut.
3.11 Ken wonk pish kukkogkeussippam: pish kutadtahshit, pish wonk kenatinnehamun menuhkesuonk, wutche matwau.
3.12 Wame k8wonkon8sinash pish tatuppeyeu8ash figsuhtugqut, fishash negonne an8tog: nénemuhteámuk nish pogkishineash wutt8nut noh meechik.
3.13 Kusseh, kummissinninnuog ut kenashomut, neg mittamwossissog: kutohkee squontamash pish pohquásineash en kummatwomut, n8tau pish mahchikkussum kup-barsumash.
3.14 Wuttuhhupak wéenuhkausitcheg: menehketeash k8wonkon8sinash, aush man8nskut, kah tahtashkukau man8nsk: menehketeash brick$kiln.
3.15 Na n8tau pish kuttit mahchikkussukqun: togkodteg pish kuttummussuk: pish kutogque mahchipuk canker-wormut: ogque mattaaneh kuhhog chonsompsut.
3.16 Kummuttaáneh kutanaqushaénùmog anue onk kesukque anogksog: canker-worm matchehteau, kah pt8wau.
3.17 Kutchetuhquabesúmog tatuppeyeu8og chonsompsut, kah kumummugquompómog netatuppeyeuog mishe chansompsut, neg apitcheg hedgsehtu tohkagish: qut pashpishancheh, pt8éog, ayeuonk matta wahteauun toh áphettit.
3.18 Keananaushepsaenuog kogkouequaog, woi Syriae ketass8t: kummenuhkesuenúmog pish ayeuog puppissiyeuhtu: kummissinninnúmog seahwhóog ut wadchuuhkontu, kah matta howan ummukkinuh.
3.19 Matta neetskehtea8un kuppuppukéhtahwhutteáonk, ken8chumweteáwhutteáonk unkqueneunkquodt: wame neg n8togeg kuttinaunchem8wónitteaonk, pish kuppuhpunkkenutchásum8ónukquog: newutche howan matta nagwutteae nohkukkongk8k kummatchet8wonk?
