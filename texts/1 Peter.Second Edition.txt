1.1 PEter uppostleumoh Jesus Christ, en penuwohteaut, seáiyeuog pannuppe Pontus, Galàtia, Cappadocia, Asia kah Bithinia.
1.2 Pepenacheg, neyáunag wunnegonnewahteauonk Gᴏᴅ Wut8shin, nashpe 8neetupanatamwáhuwaonk Nashauanít, en n8swehtamunat, kah seauhkonat 8sqheonk Jesus Christ, kitteamonteanittuonk, kah wunohteaonk m8nom8utch ut kuhhogkaóut.
1.3 Wunnanumunach ummanitt8moh, kah 8shoh nul$Lordumun Jesus Christ, noh neyaunag mónak ummonaneteaonk, wonk k8naumomimukqun, en pomantamwae annoósuonk, nashpe wutomohkeonk Jesus Christ wutch nuppunat.
1.4 En matta áanittin8g ahtóonk, kah mat nanishkeneunkquodtinn8g, kah ne mat mamahtshán8g, k8wadchanumonteaneau ut kesukqut.
1.5 Nenawun wadchanitteaagish nashpe ummenuhkesuonk Gᴏᴅ, nashpe wunnamptamóonk, en wadchanittuonganit, nanashwohteau woshwunnumunat, ut maumachish utt8cheyeu8ut.
1.6 Uttoh adt mishe weekontamog, tokônogque yeuyeu ogguhsese, (quenahikqueóg) keneuánatamuneau nashpe m8cheke tahshit qutchhuaongash.
1.7 Onk ukqutchehteónk k8namptam8onk, ne m8hche ánue wunnegik onk ne mahtshae golde qutchehteóonk, tokônogque qutchehteómuk nashpe n8teau, woh namehteauun en tabuttantamoonganit, kah quttiánumaonganit, kah sohsumoonganit Jesus Christ nogqussit.
1.8 Noh, matta nauôóg, k8womónau, noh adt, tokônogque yeuyeu mat kenauôneau, qut, wanamptauóg, k8weekontamumw8 nashpe wekontamóonk n8neunkquok missohhamunat, kah nomwohtag sohsumóonk.
1.9 Attumunumóg ne wajeh wunnamptamóg, ne wadchanaonk kukketeahogkonn8óog.
1.10 Ne papaume wadchanittuonk quoshodtumwaenuog wunnat8tomuhkonáuh, kah ummenuhkódtinneahhamunáoh, neg quosháe missohhamwéhetteup papaume kitteamonteanittuonk, ne woh páuhónukqueóg.
1.11 Nag natinneahamwehettit, teague, asuh toh ahquompak, wunnashauanitt8moh Christ neh apehtunkqhetticheh, nauwuttam8m8p, negonne wauwámuk wutchequnehtam8ongash Christ, kah sohsum8onk ásukom8m8ug.
1.12 N$nag wahteauwáhit, matta en wuhhogkaout, qut en kuhogkanóneau nish woshwunnumunkqueógkupash, nish yeuyeu mashamonteaôgish, nashpe nag kohk8tomunkqueógig wunaunchem8kaonk, nashpe wunnetupanatamwe Nashauanit noh an8nómukup wutch kesukqut, nish Angelsog kodkukkinneamwehetticheh.
1.13 Newutche puttukquoppunok kuttenantamwe wussekkonohtogk88ash, manunnussek, kah annoontam8k adt wohkukquoshik, wutche kitteamonteanittuonk ne paudtanteáog, 8woshweénat Jesus Christ.
1.14 Onatuh n8swehtámwe mukkiog, ahque ogqueheuk kuhhogkaóog neyaunak negonnáe kummatchekodtantam8ongan8, ne as8keóg.
1.15 Qut neyane noh wéhkomukqueog wunneetupanatamweyeu8, netatupe wunneetupanatamweyeu8k, nish$noh$ut unniyeuonganit.
1.16 Newutche wussukwhosu, wunneetupanatamweyeu8k, newutche n8neetupanatamweyeu.
1.17 Kah wehkomóg wut8shimau, noh matta penuánumunk, wussittum neyaunag nish$noh wosketomp wutanakausuonk, mahtshadtau8k kutahquompiyeum8 yeu adt áneapeóg, ut wabesuonganit
1.18 Newutche k8wahteomw8, matta kummanouhitteamw8 nashpe nish woh ánukish, ne silver kah gold, wutch tahn8che kuttinniyeuongan8wóut, ne anumonteaogkup wutch k8sh8og.
1.19 Qut nashpe mashóadtik 8sqheonk Christ, netatup lambe matta wuskesegk, kah matta chakesegk
1.20 Noh wunnamuhkut negonne kéhtimop asquam quenahtósin8g muttaok, qut mamaumachisheu8kup aquompiyeuash k8woshwetunk8.
1.21 Kenaau nashpe nagum k8namptauómw8 Gᴏᴅ, noh omohkinont wutch nuppunat, kah sohsum8waheont, onk woh k8namptam8ongan8, kah kutannaósuongan8ut Godut.
1.22 Newutche mahche pahkheog kukketeahogkôn8wóog, n8swehtamóg wunnamuhkuteyeu8uk, nashpe Nashauanit, mat eiantukeie womonónat 8wemattinneunk: kussopitáe womonitteg nashpe pahketeahaonk.
1.23 Wonk neekeóg mat wutch ahhanneuk wuskannem, qut wutch mat áannitn8g nashpe wuttinn8wáonk Gᴏᴅ, ne pamontam8m8uk, kah machemohtag.
1.24 Newutche wame weyaus moskehtú8, kah wame wussohsumóonk wosketomp onatuh moskehtue peshau, moskeht uhp8teau, kah uppeshau amohsheau.
1.25 Qut wuttinnowaonk Lᴏʀᴅ michemohteau, kah yeu ne wuttinnowáonk, ne nashpe wunaunchem8kaonk kohk8tomonteaog.
2.1 NEwutche, amaunumóg wame ishkauánittuonk, kah wame as8kekodteam8onk, kah eiantukeiyeuongash, kah sekeneaittuongash, kah wame matcheyeuongash.
2.2 Onatuh mishketuog kodtantam8k pahke sogkodtungane wuttinnowáonk, onk woh kenashpekinneau.
2.3 Qutchehtamóg Lᴏʀᴅ kitteamonteanitteáenu8.
2.4 Noh adt ogque peyáóg pomantamwáe qussukquanit, (ne matchenamwéhettit wunnamuhkut wosketompaog, qut uppepénamun Gᴏᴅ, kah mishôadtu)
2.5 Kenaau wonk onatuh pomantamwáe qussukquanit, k8wekikonitteamw8 nashauanitt8ukkomuk, wunnetupanatamwe sephausueneú8onk sephausinat nashauanitt8e sephausuongash, nish tapeneogish Gᴏᴅ, nashpe Jesus Chrìst.
2.6 Newutche yeu ohteau ut wussukwhonganit, Kusseh nupponum ut Sion kehche nahshinne qussuk, pepenamuk, mashôadtik, kah noh wunnamptauont matta pish paguanau.
2.7 Newutche noh mishóadtu ut kuhhogkaóut, noh wanamptog, qut ut nag mat n8swetam8gig, qussuk ne wekitteáenuog máchenamóhettit, ne$nan uppuhkukk8m8 adt náshik,
2.8 Kah togkussittássumóe qussuk, kah wuttamhuwáe qussuk en nag togkussittasukeg wuttinn8wáonk, mat n8swehtam8gig, en/ne adt wonk kehtimómukup.
2.9 Qut kenaau pepenamwe pometuonk, ketass8tamoe sephausuenuonk, wunnetupanatamwe wutohtimôin, man8hwháe missinninnúog, onk woh k8wahteauwahuwomw8, waussummaongash noh wehkomukqueóg, wutch pohkenahtu, en ummonchanatamwe wequaìyeumut.
2.10 Kenaau negonáeu, mattá kummissinnìnnu8mw8, qut yeuyeu ummissinninneumoh Gᴏᴅ, matta kutattumunum8unâop monaneteaonk, qut yeuyeu kutattumunumuneau monaneteaonk.
2.11 M8cheke womonogeg, k8wehquetumauunumw8, neyane pen8wohteaog kah pomushaenuog, amohkom8g weyause kodtantam8ongash, nish ayeuhkononcheg keteahogkôunoh.
2.12 Kuttinniyeuongan8 wunauwóhteagk kenugke gentilsut, onk uttoh adt nag matchenukqueóg, neyane matchesecheg, nashpe k8nanakausuongan88ash nish pish naumohetticheh, woh sohsum8onáog God, ne kesukok nadtauáhettimuk.
2.13 Agwapehtam8k nishnoh wosketompae kuhk8wáonk wutche Lᴏʀᴅ: uttoh unne ketass8t, noh negonne missugkenuk.
2.14 Asuh nananuwáenuog, neyane nag, neh an8noncheh wussamatahwhónat matchesenutcheh, kah waéenómonat neg wanesecheg
2.15 Newutche ne wuttenantam8onk Gᴏᴅ onk nashpe wunneseonk, woh kutchepshadtomw8 wutass8tuongan8 mattammagquasketompaog.
2.16 Onatuh chapuninneumuk, qut ahque auwohteagk kutchippininnuongan8 neyane onkwhonkane ishkouanittuonk, qut onatuh wuttinninneumoh Gᴏᴅ.
2.17 Quttiánumok wame wosketompaog; wómon8k 8weemattinneunk, qush8k Gᴏᴅ, quttiánumok ketass8t.
2.18 Wuttinneumunneunk, agwapehtok kussontimóm8óog, nashpe wame wabesuonk, matta webe wunneu asuh manunneu, qut wonk chenauáusu.
2.19 Newutche yeu tumuhh8wom8 tabuttantuonk, wosketomp chequnehtog unkquanumóonk, wutch metahhanìt nogque en God, wutch tahn8che woskhukqueagig.
2.20 Newutche teague sohsumóonk, tattagkomitteáog, wutch kummatcheseongan8ash, mánunne chequnehtamóg? qut wunneseóg kah ne waj woskhukqueagweg, neit mánunne chequnéhtamóg, ne wuttapeneamun Gᴏᴅ.
2.21 Newutche yeu waj weehkomitteaóg newutche Christ wonk chequnehtamwanshikqun, kenukkodtumunkqun ushuwáonk, onk woh kutasukomumw8 wutántuongash.
2.22 Noh matta matcheseep, asuh mat matcheyeuonk namehteauun ut wutt8nut.
2.23 Noh kehkomit, matta wonk kehkomuau, ne woskheáhettit, mat quogwohtoôou, qut ahtuhshau wuhhog neh sampwe wussittumunutcheh.
2.24 Nagum nehenwonche, nayeuwuttam kummatcheseonganunonash ut nehenwonche wuhhogkat, ut mehtugqut, onk náp8og nogque en matcheseonganit, woh kuppomantamumun ut sampweusseonganit nashpe tattagkommaongash keneeskehitteamw8.
2.25 Newutche netatuppe kenaau wánhitcheg sheepsog, qut yeuyeu kukqushkemw8 en nanánont sheepsoh, nanauwompomont kukketeahogkôun8uh.
3.1 NEtatuppe kenáau wonk ummittumwussinneunk, agwappehtok nehenwonche kasuk8óog onk howan matta n8swehtam8g wuttinnowaonk, nag woh wonk matta áhtauohetteg wuttinnowáonk, 8chinìnáog nashpe wuttinniyeuongan8 ummittamwussinneunk.
3.2 Namohettit kukkóhkonantamóe unniyeuongan8, nashpe wabesuonk.
3.3 Neg 8n8whosuongan8, ahque ne woskeche wunn8whosuonk, wunnehteauunat meesunk ogqunnumónat gold, ogqunneat hogk8.
3.4 Qut wunn8whositch wuttinnomunneuinuh wuttah, nashpe ne matta áanittin8g, manuuiye, kah wunohteae nashauonk, ne anaquabit Gᴏᴅ adt mishóadtik.
3.5 Newutche yeu neyane nôadtit, wunnetupanatamwe mittamwossissog, neg wonk pabuhtanumoncheg Goduh, wunn8whosuog, agwapehtauahettit nehenwonche wessukoouh
3.6 Neyane Sarah n8swehtauop Abrahamoh, áhunont nussontimom, kenaau wuttaunoh nesohke wunneseóg, kah matta wabeseóg asuh chepshau8óg.
3.7 Netatuppe kenaau wessukiinneunk nag weetom8k neyaunag wohwohtamóonk, quttiánum8k ummittamwussin, neyane ánue n8chumwi wishq, kah neyane neeswe nompanukeg kitteamonteanittue pomantamóonk, kuppeantam8ongan8oash matta woh wuttamehteau8unat.
3.8 Maumachish wame pasukqunanátam8k, kitteamonteanittegk, weemattuwomonittegk, nohtonteánittegk, womonittegk,
3.9 Ahque aunkquatóadtegk wutch machuk machuk, asuh wutch kekontuonk kekontuonk, qut panne, wunnanittuonk, wahteauóg na kuttit wehkomitteaneau, woh kutahtauunaóut wunnanittuonk.
3.10 Newutche noh womontog uppomantamóonk, kah kod nag wunne kesukodtash, nanauwehteauitch weenan wutch matchitut, kah wussissitt8nash, matta as8kekomwe n8womun8ut.
3.11 Chippehtaj machuk, kah wunneseitch, natinnehaj wunohteaonk kah ásuhkaj.
3.12 Newutche wuskesukquash Lᴏʀᴅ nanawompamau sampwesénutcheh, kah wuttauogash wohshwemóash ut nag peantam8onganóout: qut wuskesuk Lᴏʀᴅ nuhkuhkauau neh matchesenutcheh.
3.13 Kah howan noh woh woskhikqueog, kenaau asuhkomóg ne wanegik?
3.14 Qut chequnehtamóg wutche wunnomwausseonk, k8niimw8, kah ahque wabesuontam8k ne woh wabesuwahikqueog, asuh ahque wuttamanatam8k.
3.15 Qut wunneetupanum8k Lᴏʀᴅ Gᴏᴅ ut kuttahh8óut, kah nagwutteae quoshapek kenamp8hamauonaóut nishnoh wosketomp, nat8tamunkqueóg toh ánomaagk ne annoósuonk ne apehtunk8óg nashpe manunnissuonk kah quttiánummuáonk.
3.16 Wunne metahhanitt8megk, onk mamatchenukqueóg onatuh matcheseóg, nag woh akodchuog pann8wae usspunanukqueógig k8niyeuongan8 ut Christut.
3.17 Newutche ne an wunneguk unnantog Gᴏᴅ, kutchequnehtamunaóut wutch wanegig, onk wutch ne machuk.
3.18 Newutche Christ wonk pasukqut chéqunehtamup wutch matcheseongash, sampweusseaen wutch panneusseaen, onk woh kuppas8qunnanonut Godut nushonat ut weyausut, qut pomantamwaheau nashpe nashauanit.
3.19 Ne nashpe wonk monchup kah kuhk8tomwehteop kuppishagkinae nashauonganog.
3.20 Neg m8mansh mat n8swehtam8gig, pasukqut sepechequnehtog Gᴏᴅ, pahtussu ut ukkesukodtumash Noah, kah quagwashwehtamuk Ark ne adt ogguhs8wog nag shwosuk tahshuog keteahogkóunog wadchanóog wutch nuppeit.
3.21 Ne agquneunkquok kukkinneasuonk kutchessumóonk, wonk yeuyeu k8wadchanukqunan (matta amaunum8unat weyausue nishkeneunkqussuonk, qut wunnamp8hamóonk wunne metahhanit nogque en Godut) nashpe wutamohkeónk Jesus Christ.
3.22 Noh áont kesukqut, kah appu wuttinohkôunit God, angelsoh, kah nananuongash, kah menuhkesuongash agwappehtamwahit.
4.1 NEwutche neit neyane Christ awakompananshikquéog ut weyausut, kesauwámunók wonk kuhhogkaóog, nashpe nenan unnanatam8onk, newutche noh wadtamehpunadt ut weyausut, ahqueteau matchesenat.
4.2 Onk matta woh pomantamôunat, ne paóm8ug uppomantam8onganit ut weyausut en ummatchekodtantam8ongan8óut wosketompaog, qut en wuttenantam8onganit Gᴏᴅ.
4.3 Newutche, ahquompi ne mahche pomantamog, wómach nutussenanónut wuttenantam8ongan8 gentilsog, pâmusháog nanwun8dsquaonganit, matchekodtantam8onganehtu, wussaumsippámwinneat wine poánatam8onganit, mishadtupp8ongash, kah ôhquanumwe nunneukontunkane peantamóonk.
4.4 Nish adt uppeneuwontamunneau, matta nag k8weechepahtomónáout nenan wussaume pôanâtam8onk, machenukqueóg.
4.5 Nag pish wunnompagunumauaog nah teanuk wasittumunutche pomantamunutche kah napunutche.
4.6 Newutch, yeu waj wunaunchem8kaonk kuhk8tomauut nag wonk napukeg, onk woh wussumóog, néyánussehettit wosketompaog ut weyausut, qut woh pomantamwog, neyânussit Gᴏᴅ ut nashauanitt8ut.
4.7 Qut wohkukquoshinit wame paswohteau, newutche mánunniegk, kah askuhwheteagk ut peantamunat.
4.8 Kah ánue onk wame kussopitteáe womonittegk, newutche womonittuonk pish nuhkuhkom mataánukish matcheseongash.
4.9 Ahque nehnehteáe auwohteagk k8ne nánawunnumôadtinneaout keek8woash.
4.10 Neyane attumunuk mag8onk nishnoh wosketomp, ne$nan unántegk, neyane wunne nánauwunukeg m8cheke tahshit ukkitteamonteanitteaonk Gᴏᴅ.
4.11 Howan ket8hkont, ket8hkâj neyane wuttinn8wáonk Gᴏᴅ, howan nánawunnuwadt usseitch neyaunag tapenumwaheonche nashpe ummagk8onk Gᴏᴅ, onk woh Gᴏᴅ sohsum8ôneau nishnohut nashpe Jesus Christ noh tabuttantamauunaj, kah nanawunnuaj micheme kah micheme Amen.
4.12 Womonogig ahque pen8ontam8k papaume n8táe qutchehettuonk ne quajhetteóg, onatuh penowe teaguas nohkokkungqueog.
4.13 Qut wekontam8k, newutche k8weeche nahwuttinnumumw8 wutonkapunaongash Christ, onk wussohsumoonk woshwem8uk, kenaau wonk woh k8weekontamumw8, nashpe mishe wekontamoonk.
4.14 Kehkomitteaog wutch 8wesuonk Christ k8niimw8, newutche sohsumóe wunnashauanitt8moh Gᴏᴅ kutapehtunkou, wutchippiyeum noh wutch mamatcheunnon, qut ut kutchippiyeum8óut noh sohsum8óneau.
4.15 Qut ahque howan kenaau chequnehtaj neyane nushehteaen, asuh neyane komm8towaen, asuh neyane matcheseáen, asuh neyane weogkehteunkig onkatogig wuttinniyeuongan8oash.
4.16 Qut howan onkquanumwit neyane Christianut, ahque akodchitch; qut sóhsum8ónonch Goduh yeu$wutche.
4.17 Newutche ne aquompak peyaum8 wussittumóonk mos ut kutchissin weekit Gᴏᴅ, kah negonne kutchisik ut kuhhogkanonut, uttiyeu pish 8wohkukquoiyeum8 nag matta noswetam8gig 8naunchem8kaonk Gᴏᴅ?
4.18 Kah sampweusseaenúog auwohkonche wadchanit, uttoh pish wuttit nogqussin mat manitt8en, kah matcheseaen.
4.19 Newutche nag onkquanumwutcheg, neyaunag wuttenantam8onk Gᴏᴅ, nag ahtuhs8wahettich nanawéheónat ukketeahogkôunóuh ut wunneseonganit, onatuh woh ahtuhshit paubuhtanumwe kesteauwaenin.
5.1 ELdersog neg kenugke kenaau, nag n8wehquetumauôog, nen wonk nut-eldereu, kah wauwaen ut wutchequnehtam8ongash Christ, kah wonk nuhweeche wuttinuk sohsumóonk ne pish woshwunumuk.
5.2 Assam8k ufflokumuh Gᴏᴅ, ne kenugke kenaau, attumunum8k nanauwunumunat, matta chekeeu, qut wekontamwe, matta wutch nishkeneungque anuhumóadtuonk, qut quoshoe unnantamwe.
5.3 Matta neyane kehtass8tamóunneat wutahtoonk Gᴏᴅ, qut uhsheuk floksog.
5.4 Kah kehche nanánont shepsoh nogqussit pish kutattumunumumw8 sohsumóe chetuhquab, ne matta mamahtshan8g.
5.5 Netatupe kenaau papeississeogish agwapetok kehcheeiog nux, kenaau wame agwápehtóadtegk, kah hogh8k hohpaonk, newutche Gᴏᴅ ayeuuhkonau pittuanumóuh kah aninnumauau kitteamonteanittuonk ohhohpanutcheh.
5.6 Newutche hohpaheuk kuhhogkaóog, ut agwe mohsag wunnutcheganit Gᴏᴅ, onk woh kummishhikqunnaóut wunne utt8cheyeu8ut.
5.7 Ponamok nnoh wame kenanawontam8ongan8 newutche kenanauwanumukkou.
5.8 Manunniegk, askuhwheteagk, newutche kummatwom8 mattannit, onatuh mishont8wae qunnonou, papomwushau natinneahwhau neh woh s8kshanoncheh.
5.9 Noh ayeuhkónok manehtekompiyeog ut wunnamptam8onganit, wahteauog nish$nan onkquomommuongash kesteauunash ut kematt8óut, neg apitcheg muttaohkut,
5.10 Qut Gᴏᴅ wame monaneteadt, noh wehkomukqueog en micheme wussohsum8onganit nashpe Christ Jesus, mahche ogguhsese chequnehtamóg noh pahkhik8k, menéhtikompâhik8k, menuhkhik8k, menuhkappehik8k.
5.11 Noh sohsum8ónaj kah nanawunnuaj micheme kah micheme. Amen.
5.12 Nashpe Sylvanus pabuhtanumwe keemattou (neyanantam) ogguhse n8sukuhhum: k8wehquetumauunnaóut kah k8wauwaunnunnaóut, yeu wunnamuhkut ukkitteamonteanitteaonk Gᴏᴅ, ne nepaiéyog.
5.13 Moeuwéhkomonk ut Babylon k8weeche pepenonteaneau, k8wonkomukou, kah Markus nunnaumon.
5.14 Woonkquttegk nashpe womonittue chipwussittippukanápwuttuonk; wunnohteaonk apehtunk8k wame neg apitcheg ut Christ Jesus$ut Amen.