1.1 KAh wuttinn8waonk Jehovah peyaónuk Jonah wunnaumonuh Amittai, n8wau,
1.2 Neepaush âush Nineveh, ne mishotan, kah ayeuhkonittue mishont8wontash: newutche ummatchetowongan8 peyom8 ut anaquabeh.
1.3 Qut Jonah neepau usishonat Tarshish, wutch anaquabit Jehovah: kah w8mussu en Joppa, kah namehteau kuht8nog óm8 Tarshish: neit 8adtehteau ukqushkodteaonk, kah uppetukon, 8weechauonat en Tarshish, wutch anaquabit Jehovah.
1.4 Qut Jehovah ann8nau mishe wabanoh en keitahhannit, kah mishetahshin[u]t keitahhannit newaj kuht8nog omog sukqushunk.
1.5 Neit pumóhhamwáenuog wabesuog, kah nishnoh pasuk ummauunitteauáu um-Manitt8moh, kah touóhpuhteáog maumachiash en ketahhanit, wunnunkitteauunaóut kuht8nog, qut Jonah appu sussippoe kuht8nogqut, kah noh seepsih, kah kussukaueu.
1.6 Neit kuht8nogque sontim uppeyaonuh, kah wuttinuh, toh kittinnauwuttam, woi kouéaénin, t8hkish wehquetumau kum-Manitt8m, tohneit God woh mehquanumukquean, onk woh mo nunnupp8mun.
1.7 Kah uttuog nishnoh wetompaittuog: peyunk, kah tanohtôadtitteuh, onk woh k8wahteómun howan waj yeu machuk nukkuhkongqueog, neit tanohtôadtuog, kah tanohtôadtuonk pogkussumog Jonah.
1.8 Neit nag wuttinouh, ussinan k8wehquetumauunumun, howan waj yeu machuk nuhkuhkongqueog: toh kittin annúhkus, kah toh noh k8m? kah uttiyeu kutohk? kah howae missinnin ken?
1.9 Kah nah wuttinuh, nen wut-Hebrew, kah nukqush Jehovah kesukque Manit, noh kezteunk keitoh, kah noboteai.
1.10 Neit wosketompaog m8cheke wabesuog, kah wuttinóuh, toh waj yeu ussean (newutche wosketompaog wahteauog noh wutchiphauau wutch anaquabit Jehovah newutche nah wuttinnon)
1.11 Neit nag wuttinóuh, toh woh kuttinhennumun onk woh keitoh nutawepenéhtunkumun (newutche keitoh wahwaabu, kah mishehtashin)
1.12 Kah noh wuttinuh, tahshineg, kah unnohkonegk keitahhannit, neit pish keitoh kutawépenetunkquneau, newutche n8wahteoh, wutche neen waj mishehtash nuhkuhkongqueóg.
1.13 Qut wosketompaog menéhtipweyáog paudtauunat nunohkomuk, qut nag wunn8nunumuneau: newutche keitoh wawaabem8, & mishetahshin, wutayeuhkonuh n[a]h.
1.14 Newaj mauunnitteauwáhettit Lord, kah n8waog, k8wehquetumaúunumun woi Jehovah, k8wehquetumaúnumun: ahque unkapunadtuh wutche yeuoh wosketomp uppomantamóonk, kah ahqyue ponamaiinnan mat woskehuwae musqueheunk; newutche ken, woi God, kummahche ussen$nean tapeneaman.
1.15 Neit nemonáog Jonahhoh, kah wuttinuhkonáuh keitahhannit, kah keitoh ohque wahwáabem8.
1.16 Neit wosketompaog m8cheke qushaog Jehovahoh, kah sephausuog Jehovahut, kah quoshowáog.
1.17 Kah Jehovah quagwashwéhtauau mishe namohsoh ummisseashqunneat Jonah, kah Jonah appúp namos wunnogkussit nishikkesukquieu kah nishwinash nukonash.
2.1 NEit Jonah peantamauop Jehovah um-Manitt8moh wutch wunnogkussit namos.
2.2 Kah n8wau, nummauunnitteau Jehovah, newutche n8tamehpunaonk: kah nunn8tunkup; wutch wunnogkussit chepiohkomuk nummau, kah ken8tam n8wadtauatonkqussuonk.
2.3 Newutche kuppogkenéh en m8nóiyeuit, nashaue keitahhannit, kah tomogkonash n8weenuhkunkqunash: wame kuttugk8mog kah kutt88pahhaiyeum nuppaumuhkongquog.
2.4 Neit nussip, nuppogkenit wutch anaquabean, qut wonk nuttinnuhquain nogque k8neetupanatamwe templut.
2.5 Nippeash n8wéenuhkunk, wehque nukketeahogkôunit, m8nói nunnuhkuhkunk waéenu, moskehtuash weenagishin nuppuhkuk.
2.6 N8womsip en wutchómuhque wadchuut: ohke nashpe up-barsumash nummicheme wéenuhkunk: qut kukkuhkuhk8uttah nuppomantamóonk wutch anitut, woi Jehovah num-Manitt8m.
2.7 Nukketeahogkou sauunuk ut nuttinnómiyeumut, nummehquanumomp Jehovah, kah nuppeantamoonk kuppeyaónuk, ut wunneetupanatamwe kut-templumut.
2.8 Nag kahkinneásitcheg pann8wae tahn8cheyeu8gish, nag ahquontamwog nehenwonche ummonáneteaongash.
2.9 Qut kussephamoush nashpe tabuttantamoe wadtauatonkqussuonk, nutôadtuhkon ne quoshoáomp; wadchanittuonk wutchayeum8 Jehovah.
2.10 Kah Jehovah ken8nau namohsoh, kah menadtam Jonahoh en nobohteaiyeuut.
3.1 KAh wuttinn8waonk Jehovah peyaonuk Jonah nahohtôeu, n8wau,
3.2 Omohkish, ash Nineveh ne misheotanat, kah kuhk8tumau ne kuhk8tomwehteaonk ne â[n]on.
3.3 Neit Jonah neepau, kah au Nineveh neaunak wuttinn8waonk Jehovah, kah Nineveh muttaaotánayeu8p, nish8kesukquae pomushaonganu.
3.4 Kah Jonah n8che petutteau otanat nequttekesukque pomusháonk kah mishont8wau, kah n8wau, majish yauunchatikquinne, kah Nineveh pish kepuhkon.
3.5 Newaj Nineveheh missinninnuog wunnamptauáog Godoh, kah wahteauwahuwaog mat meetseonk, kah hogk8og man8tiónak, wutch masugkenuk pajeh peississit.
3.6 Newutche ne wuttinnowaonk peyaónuk Nineveheh ketass8t, kah neepau wutch wutass8tamoe appuonganit, kah amaunum 8nhogk8, kah hogk8 man8tiónak, kah appu pukquekontu.
3.7 KAh wahteawáhuwon kah n8tamwahuwon papashpe Nineveh, nashpe ukkuhquttumóonk ketass8t kah wussontimomoh, n8waog, wosketomp, asuh pupinashim, herd, asuh flock, ne teag qutchéhtam8hkutch, nadtuphettékitch, kah wuttattam8hettékitch.
3.8 Qut wosketomp kah puppinashim hogquehtch man8tiónak, kah mishont8wae mauunitteauwáhettich Godoh, nux nishnoh pasuk quinnuppeitch wutch ummatche mayit, kah wutch wutchekéayeum ut wunnutcheganit.
3.9 Howan woh 8wauwon God quinnuppeit, kah aiuskoiantog, kah quinnuppeit wutch ummishe musquantam8onganit, onk woh mo nutonkapunnomun.
3.10 Kah God naum wutanakausuwonganooash, nag woh ukquinnuppénaóut wutch ummatchemáyeuóut, kah God aiuskoiantam machuk ne án8wop wuttinheónat, kah matta wutussein.
4.1 QUt Jonah muttae matta weekontam8, kah m8cheke musquantam.
4.2 Kah peantamauau Jehovah, kah n8wau, k8wehquetumoush, woi JEhovah, sunnummatta yeu nusseinn[á]h, ash apean nutohkeit? newaj spuhh8waomp Tarshish: newutche n8wahteoh ken kitteamonteanitteae Manit, kah kummonanitteam, kah kukquohque musquanitteam, kah kummishe womoaus, kah kutaiuskoiantam machuk.
4.3 Newutche woi Lord yeuyeu amauntumáh nuppomantamoonk, newutche an wanegik woh nunnupunat, onk neit pomantamon.
4.4 Neit Jehovah n8wau, sun k8ne musquantam?
4.5 Neit Jonah sohham wutch otanat, kah appu wutchepwoe otániáeu, kah na wuttit ayimun wetu, kah wutagwapin onkauohtaut, onk woh naum toh ânak otan.
4.6 Kah Jehovah Manit quagwashweetam quón8asq, kah wunnúhkenumauun Jonahoh, onk woh ne onkauohteau ut uppuhkukqut, pohquohwhunónat wutch wunnuánatam8onganit: neit Jonah m8cheke wekontamwóntam quon8asq.
4.7 Qut God quagwashwéheau 8hquoh nahohtôe kesukodte mohtompog, kah togkodtam quón8asq kah uhp8hteau
4.8 Kah n$nih pashpishont, God quagwoshwunau menuhke wutchepwoshinneuh, kah nepâuz kussohpsum uppuhkuk Jonah, kah sauunum, kah kodtantam wunnupinnat, kah n8wau, an wunnegik nunnupinat, onk nuppomantamunat.
4.9 Kah God unnau Jonahoh, sun k8ne musquantam wutche quón8asq? kah n8wau, n8ne musquantam, en nuppunat.
4.10 Neit Jehovah n8wau, kukkitteamonteánitteam quon8asq, ne matta ádta[n]a[n]akauséop, kah matta keneekittea8un, ne sonkukup pasuk nukon, kah nupp8m8 pasuk nukkon.
4.11 Kah sunnummatta woh n8wohquontam8h Nineveh ne keitotan, uttoh adt nequt pasuk8e kah neesneechage muttannonganogkussuog, neg matta wahteau8gig nashaue wuttinohkôinit kah menadcheanit, kah monaog puppinashimwog?
