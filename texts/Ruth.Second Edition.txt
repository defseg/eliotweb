1.1 Kah n$nih kesukodtash wussittumwaenúog nánawunnumwahettit, na mo mahshagquodt ohkeit, kah howae Bethleheme-Judeae wosketomp, au nón8sohsinneat ut ohkit Moab, nagum, kah ummittamwussoh, kah neesuoh wunnaumonuh.
1.2 Kah 8wesuonk noh wosketomp Elimelek, & 8wesuonk ummittamwussoh Naomi, kah uss8wesuoh neesuoh wunnaumonuh Mahlon kah Chillion, Ephrathitsog wutch Bethleham Judah, kah peyaog wutohkit Moab, kah na wutayineau
1.3 Kah Elimelech Naomi wessukeh nupp8, kah noh mo nukkonau, kah nees8oh wunnaumonuh.
1.4 Kah nag ummittamwussuog Moabe mittamwussissoh, pasuk uss8wesu Orphah, onkatog uss8wesu Ruth, kah na wuttaiineau papaume piogqué kodtumwae.
1.5 Kah Mahlon & Chilion wonk nupp8og naneeswe, kah mittamwos séqunneau wutch nees8oh wunnaumonuh, kah wessukeh.
1.6 Neit nepau weeche wushumoh, onk woh qushkeu wutch ohkit Moab, newutche n8tam ut ohkit Moab, Jehovah natauw[á]heau ummissinninneumoh, wuttinnumauoh petukqunnunk.
1.7 Newajeh sohhog wutch ayeuonganit ne apeup, kah neese wushimoh weeche, kah nag moncheog mayut, qushkenat en ohkit Judah.
1.8 Kah Naomi unnau nees8oh wushumoh, monchek naneeswe qushkek en kokas8 wekit: Jehovah womoausue néhik8k neanheógkup napukeg kah nen.
1.9 Jehovah aninnumung8k onk woh kummiskomumw8 anwósinóonk naneeswe wekit wessukeh, Neit nah wutchipwutt8nápo, kah nag mishont8wáe mauog.
1.10 Kah wuttinóuh, Wunnamuhkut k8weeche qushkemunnumun, en kummissinninneumut.
1.11 Kah Naomi n8wau, qushkek wonk nuttaunog, tohwutch weech[a]éóg? sun wonk n8namoni ut nutôontómukqut, onk woh nag kasukó8óog?
1.12 Qushkek wonk nuttaunog, monchek, newutche nuppápaquanu kechisquaesu, woh n8wásukiinneat, n8wáon nutanóus, 8wasukiean wonk yeu nohkog, kah wonk wunnaumoniéan.
1.13 Nag woh kuppahheoóog, nó pajeh ukkesukkinneaóont? nag woh kuppáhheoôóg wutch 8wesukkinneat? match[a]og, nuttaunog: newutche m8cheke neuantam wutche kenaau, newutche wunnutcheg Jehovah nutayeuuhkonittue sohweetunkqun.
1.14 Kah wonk mishont8wae mauog: kah Orphah chipwutt8napwau wasenumoncheh, qut Ruth umm8sogquehtauoh.
1.15 Kah n8wau, kusseh, kénumwi qushkei en ummissinninneumut, kah en ummanitt8mut, ken qushkee asuhkau kénum.
1.16 Kah Ruth n8wau, ahque nanompassumeh kenukkonununat, qushkenat wutch kutasukau[u]nunat: newutche uttoh aóan nen nuttom, kah uttoh kaéan nen nukkouin, kummissinninnúmog pish nummissinninnúmog, kah kum-Manitt8m num$Manitt8m.
1.17 Uttoh adt nupp8an nen nuttit nuppun, kah ne nuttit posekinnittean, Lord ne unnéhitch, kah wonk m8cheke, ne teaguas qut webe nupp8onk chachaubenukqueog.
1.18 Nag* ummenuhke unnanumukquoh k8weecháush, neit wutahque ken8nuh.
1.19 Neit nag neeshauog nô pajeh peyonaóont Bethlehem: kah n$nih, paáhettit Bethlehem: wame otan wogkouém8 papaume nagoh, kah n8waog, yeuoh Naomi?
1.20 Kah nah wuttinuh, ahque ussoweneg Naomi, ussoweneg Marah, newutche wame Masugkenuk n8wesogkenéhuk.
1.21 Numwameechume sohhamup, kah Jehovah wonk nuppás8k mehchu, tohwutch neit ussoweséóg Naomi, Jehovah nutayeuuhkonittue wauwaósit, kah wame Masugkenuk nutohquanittamhik?
1.22 Nemehkuh Naomi qushkeu, kah Ruthoh wushimoh weeche, noh um-Moabit, neg quashkecheg wutch Moab[è]e ohkit: káh peyaog Bethlehem n8che kepenumuk barlyhash.
2.1 Kah Naomi wessukeh wuttinnunkumauoh mishénaétuen, wutch wutteáteashiyeuonk Elimelech, kah ussowenau Boaz.
2.2 Kah Ruth um-Moabit unnau Naomìoh, onti ohteuhkonit, kah mukkuppasquadti asuhkaue noh kodtumonteanumit. Kah wuttinuh, monchish nuttaunes.
2.3 Kah noh monchu, kah peyau, kah asuhkaue mukkuppasquauau kepenumwaénuh, kah nnih, miskom chippe ohteuk ne wadtaumaik Boaz, neh wuttinnunkumópoh Elimelech.
2.4 Kah kusseh Boaz w8m Bethlehem, kah unnau kepenumwaén[ù]h. Jehovah wetomuk8k, kah nag namp8hamwog, Jehovah wunnanumukqush.
2.5 Neit Boaz unnau wuttinneumoh noh nanawunont kepenumwaénúh, howan yeuh wutushquomoh?
2.6 Kah wuttinneumun noh nanawunont kepenumwaénúh, namp8ham kah n8wau, noh Moabitseh squau, neh weeche qushk8mohcheh Naomi, wutch Moabe ohkeit.
2.7 Kah n8wau, k8wehquetumoush mukkuppasquadti, kah mukkinnumutti asuhkáue kepenumwenuog, ut kenugke sheavsash: neit peyau, kah mukkupashquau wutch mohtompan[á]e kah yeu pajeh, webe ogguhse appu wetuômut.
2.8 Neit Boaz unnau Ruthoh sun mat ken8tam8 nuttaunes, uhkon onkatoganit ohteuhkonit mukkupashquon[a]t, asuh ahque yeu wutch monchish, qut yeu apsh kishke nuttinneume mittumwussissog.
2.9 Kuskesukquash ohtaj ohteuhkonit, nish kepenumohetticheh, kah nag asuhkau: sunnummatta numméchumuhkonoh wuskenuog matta kummussunukk8unaóont? kah kuhkutt8nan, aush wishquadt, kah wuttattash ne wuskenuok sokenumóhettit.
2.10 Neit penushadtam wuskesuk, kah nauwaeu en ohkeit, kah wuttinuh tohwutch namehteau kitteamoñteanittuonk ut kuskesukqut, woh k8wahinneat, nen pen8wohteayeán.
2.11 Kah Boaz namp8ham kah wuttinuh, papa[n]nuppe n8wahteauwahit wame ne anheadt waseenumadt wutúhshit adt nuppuk kasuk: kah uttoh ane nukkonadt k8sh kah kokas, kah ohke ne adt neekean, kah kuppeam missinninnuut neg matta negonne wáheoádcheg
2.12 Jehovah onkquatontaj kutanakausuonk, kah pakodcheonkquatunk aninnumauununaj nashpe Jehovah ummanitt8moh Israel, agwe ummequnit noh nonche pabuhtanumadt.
2.13 Neit noh n8wau namehteauutti womonittuonk ut anaquabean nussontimom, ne wutche k8wekontamwahe, kah k8womoausue ken8n kittinneum, tohkonogqué mat neaneunkqussen pasuk mittamwossisse kittinneum.
2.14 Kah Boaz wuttinuh meetsehettit yeu peyâush, kah meech petukqunnunk, kah quogkinsh kukkodchuhki8m ut vinegerut kah appu kishke kepenumweenuut, kah wutassámuh appuminneanash, kah noh meetseup kah wamep8p, kah squehteam.
2.15 Kah neepauit en ummukkupásquonat Boaz ann8nau 8skeneumoh, n8wau, mukkupashquaj ut kenugke sheavsehtu, kah ahque akodjheuk.
2.16 Kah unnantamwe penuhteógk nô nequttenutchanash wutche noh, kah nish sequnnumok onk woh nash ummukupashquonash kah ahque aushkom8k.
2.17 Neit mukkupasquau ut ohteakónit nó pajeh wunnonkk888k, kah uppoghamunash nish magkuppashquajeh kah ne papaume Barlie Ephah.
2.18 Kah wunnemunnumunash, kah au otanat: kah wasenumoncheh naumwoh ne magkuppasquadt: kah paudtau wuttinnumauonash nish wadchanukish mahche wamepwut,
2.19 Kah wasenumoncheh unnuk, ut$tohk8ch mukkupashquon yeu kesukok[⸮] kah uttoh kuttit anákausin? wunnanumunaj noh waanumukquean, kah ummishamáuonuh wasenumoncheh, neh adt anakausitcheh, kah n8wau, wosketomp noh adt anakauséh yeu kesukok ussowenau Boaz.
2.20 Kah Naomi unnau wushimoh, noh wunanumukqutch Jehovah noh matta ahque womonunk pamontamunitcheh, kah napinitcheh, kah Naomi wuttinuh, wosketomp kuppaswauwômukqun, pasuk noh nahohtoe kuttinnunkumoun.
2.21 Kah Ruth um-Moabites n8wau, wonk nuttinnuk, pish kuppaswuhkau n8skeneumog, nó pajeh nummahche kepenumunkqunnaoont.
2.22 Kah Maomi unnau Ruth wushimoh, ne wunnegen, nuttaunes k8weechauonat ummaidumoh, woh mo kenogskunk8og ut woh toh ohteakonit.
2.23 Nemehkuh pas8sukauau ummaidumoh Boaz mukkupasquonat, ut mahche barlie kepenumunat, kah wheate kepenumunat, kah weetomau waseenumoncheh.
3.1 Neit Naomi wasenumoncheh unnuk, nuttaunes, sunnummatta woh kenátinneàhamáuun8 anwohsinoonk, onk woh k8ni[⸮]
3.2 Kah yeuyeu sunnummatta Boaz kittinnunkumoun, nô mo weetomadt ummaidumoh? kusseh, t8wehuminneau barly yeu nohkog ut ahhuttannuppoghamuk.
3.3 Newutche kutchessum kuhhog, kah wunhogk8unash, kah w8msish en ahhuttannuppoghamuk: qut ahque wahteauwah kuhhog wosketomp, nó pajeh meetsinneat kah wuttattamunat.
3.4 Kah pish nnih sepsuk, kuhkinneasish uttoh k[á]it, kah petutteash, kah woshwunush wusseetash, kah ne seepsish, kah noh pish kuttinuk toh woh asean.
3.5 Kah wuttinuh, wame ne ásean, pish nutussen.
3.6 Kah w8msu en ahhuttannuppoghamuk, kah wutussen wame, ne wasenumoncheh anukquit.
3.7 Kah Boaz mahche metsit kah wuttattog, kah wuttah wekontam8m8uk, sepsin kishke nomungquag weatchimineash: kah keme peyau, kah 8woshwunnumauoh wussetash kah sepsin.
3.8 Kah nnih nóadtipukok, wosketomp wabesu, quinnuppu: kah kusse mittamwossis sepsin wussetut.
3.9 Kah n8wau howan ken? kah noh namp8ham, nen Ruth kittanneum, newutche puttogk8 kittinneum, newutche ken kuppas8tauwamsh.
3.10 Kah n8wau, wunnanumukqush Jehovah nuttaunes newutche kumm8cheke womoausúaéneheh maumachish, onk na wuske, newutche matta kutásukauoh wuskenuog: uttoh an matchetuog asuh weenauwetuog.
3.11 Kah yeuyeu nuttaunes, ahque wabesish kittinhennon wame kodtantaman, newutche wame keitotan nummissinninnúmog wahteauog, ken wunneetupanatamwe mittamwossis.
3.12 Kah yeuyeu, wunnomwayeuonk, nen kuppas8tauwamsh, qut nná wutinnonkumóin paswe onk nen.
3.13 Yeu apsh yeu nohkog, kah pish n$nih, mohtompog, noh unnehikquean ne unnonkum8 ahusseet, ne naj, usseitch unnonkumau wutusséonk, qut matta unnehikk8an unnonkumau ne áhusset, neit nen pish kuttinhennon ne áhusset unnonkumau, Jehovah neane pomontog sepsish nó pajeh mohtompanit.
3.14 Kah seepsinwoh wusseetut pajeh mohtompanit: kah omohku ash nanóuttúhhetteg, kah n8wau, ahque wahteauunach mittumwossis petutteau ahhut tannuppoghamuk.
3.15 Wonk n8wau, paudtaush kommonak, ne agquean, kah wunninsh, kah wáninuk, nequtta tahshe barly quttuhhum, kah upponamauon, kah au otan[a]t.
3.16 Kah páaonont wasenumoncheh, n8wau, howan ken nuttaunes, kah wuttinnon wame ne wosketomp anheont.
3.17 Kah n8wau, yeush nequtta tahshe quttuhwhosikish barlyhash nuttinnumunkqunash, newutche nuttinuk, ahque mehchuaush wasenumat.
3.18 Neit n8wau, chequnapsh nuttaunes, nó pajeh k8wahteaunat uttoh aunak, newutche wosketomp matta anwósin8, nó pajeh kesteauunat teag, yeu kesukok.
4.1 Neit Boaz kuhkuhqueu en squontamut, kah na wutappin, kah kusseh wuttin[on]kumôin ne Boaz an8wopoh, pomushau, kah wuttinuh, chuh, ken qushkish yeu apsh: kah qushkeu kah nummatappu.
4.2 Kah neemunau piogqussuoh Eldersoh ne otanat, kah n8wau, yeu appek: kah nummatappuog.
4.3 Kah unnau anunkumoncheh, Naomi, noh wonk peyau wutch Moabe ohkeit, magou kodchuhki ohke ne wadtieheip kematin Elimelech.
4.4 Kah nuttenantam kuttinnunnun nussim, adtóush ut anaquabhettit yeu wadohkitcheg, kah anaquabhettit Elderse nummissiñineumog, man8hamman, man8sh, qut matta man8ham8an, usseh, onk woh n8wateoun: newutche wanne howan onkatuk woh man8ham8un webe ken, kah nen nahohtóeu, kah n8wau numman8hamun.
4.5 Neit n8wau Boaz, ne kesukok adtoáan wutóhteuk Naomi wutch wunnutcheganit, kah wonk mos kutadtôamon Ruth um-Moabit, ummittamwussoh napuki waápenumunat 8wesuonk noh napuk ut wutohtoonganit.
4.6 Neit ánunkumit n8wau, n8nanum man8humunat wutch nen, ishkont nummatchteo nehenwonche nutohtóonk, man8sh nussampwiyeum, wutch ken, newutche n8nanum man8hamunat.
4.7 Kah yeu mo weske nniyeup ut Israelut, papaume man8ham8onk, kah papaume ós8wunnumôonk, wunnehtinneat nish noh teag, wosketomp ukkodtinnumunat ummokis, kah wuttinnumauun wetatteamunguh, kah mo wauwaonk ut Israel.
4.8 Newajeh anunkomont unnont Boazoh, adtóash wutche ken, neit kodtinnum ummokis.
4.9 Kah Boaz unnau Eldersoh, kah wame missinninnúh, kenaau k8wawaénneumw8 yeu kesukok, nuttaphum wame ne ahtunkup Elimelech, kah wame ne ahtunkup Chilion kah Mahlon, wutch wunnutcheganit Naomi.
4.10 Wonk Ruth um-Moabit, ummittamwussoh Mahlon, nuttap8 n8mittamwussissinneat, waápenumunat 8wesuonk noh napuk ut wutohtoonganit, 8wesuonk noh napuk matta woh tummussum8un, wutch kenugke weematut, kah wutch wutáyeuongane squontamut k8wauwaéneumw8 yeu kesukok.
4.11 Kah wame missinninnuog neg squontamut, kah Eldersog n8waog, n8wauwómun, Jehovah unneheonch ne mittamwussissoh paonutcheh kekit onatuh Rachel, kah onatuh Leah, neg nesuog ayikkuppanneg wek Israel, kah missugkensh ken ut Ephrata, kah waeenomukqusish ut Bethlehem.
4.12 Kah keek ogqueneungquadtitch wekit Phares (neh Tamar nekitteaompuh Judahoh) wutch wuskannem ne pish Jehovah anumungquean nashpe yeuoh wuskittamwus.
4.13 Neit Boaz nemunau Ruth, kah noh 8mittumwossissinneuh, kah petutteaònont, LORD wuttinnumauoh wompequauonk, kah wunnaumonieu.
4.14 Kah mittumwussisog unnáog Naomioh, wunnánumunaj Jehovah, noh matta nógkonukk8an yeu kesukok, matta wuttinnonkumoéinat onk woh 8wesuonk woweenodtumukquodt ut Israelut.
4.15 Kah noh pish nompenuk kukketeaonk, kah wussikkitteahuwaénin ut kukkehchiyeuinneat: newutche kushim noh womónukquean, ne ánue wunnegik ut kuhhogkat onk neg nesausuk tahsuog wunnaumoniinneunk, neh neechadcheh.
4.16 Kah Naomi neemunáu mukgiesoh kah uponuh upp8chenauóinat, & wunn8sáinoh.
4.17 Kah weetatteamunke mittamwussissoh 8wesuonganuhkauóuh, n8waog, wunnaumoniin neetu ut Naomi$ut: kah wutussowenóuh Obed: yeuoh 8shoh Jesse, 8shoh David.
4.18 Kah yeush uppometeongash Phares: Phares wunnaumoniyeu Hezronoh.
4.19 Kah Hezron wunnaumonieu Ramoh, kah Ram wunnaumonieu Aminadaboh.
4.20 Kah Aminadab wunnaumonieu Nahshon, kah Nahshon wunnaumonieu Salmon.
4.21 Kah Salmon wunnaumonieu Boaz, kah Boaz wunnaumonieu Obed.
4.22 Kah Obed wunnaumonieu Jesse, kah Jesse wunnaumonieu David.