1.1 PAul uppostleumoh Jesus Christ, nashpe wuttenantam8onk God, neyane pomantamóe ukquoshaumuwaonk, ne óhtag ut Jesus Christut.
1.2 En Timothy womonog nunnaumon, kitteamonteanittuonk, monaneteaonk, & wunohteaonk wutch Manit wut8shimau, kah Jesus Christ nulLordumun.
1.3 Nuttabuttantamau God noh waussumog, wutch negonne n8shik, nashpe pahke metahaannit, mattà ahque kummequanumoush ut nuppeantamunat nukonnaeu kah kesukodaeu.
1.4 Nummishe kodtantam kenauununat, mehquoantamon kussuppeguosh, onk woh nunnomwohtinat wekontamóonk.
1.5 Mehquoantamon mat eiantukeie wunnamptam8onk ne ahtauan, ne ohtagkup kokummussit Lois, kah kokas Eunice, kah nuttenäntam ken wonk kutahtauun.
1.6 Newajeh mehquoantamwahhen, woh k8wéadteanittamunat ummag8onk God ne appehtunkquean, nashpe ponamóonk menutchegash.
1.7 Newutche God matta kittinnumunk8un wabesue nashauanito, qut menuhkesue, womoausue, kah sampwutteaháe.
1.8 Newutche ahq[n]e akodchish k8wauwáonk Lord, asuh nen kobshag kinnúmmautche, qut weeche chipunash wunaunchem8kae onkapunnaongash, neyaunag ummenuhkesuonk God.
1.9 Noh wadchanukqueog, kah wehkomukqueog nashpe wunnetupanatamwe wehkommuwaonk, matta neyane nutanakausuwonganunnonash, qut neyane nehenwonche ukkesantam8onk kah ukkitteamonteanitteaonk, ne ànumungqueog ut Christ Jesus$ut, asq muttaok kadshinn8g.
1.10 Qut yeuyeu wahteauwahuwau nashpe wunnogqussuonk k8wadchanueneúmun Jesus Christ, noh sohkauont nupp8onguh, kah pomantamóonk kah mat nanupp8muk 8wahteauwáhuwon nashpe wunaunchem8kaonk.
1.11 Ne adt kehtimimuk nohtompeantogáinneat, kah Apostleunneat, kah kuhk8tomuhteénin ut Gentilsut.
1.12 Newaj yeush nen wonk chequnehtam, qut matta nutakodchu, newutche n8waeh howan wanamptauog, kah n8namptam noh tapenum wadchanumunat ne paubuhtanumog nô pajeh nô kesukok.
1.13 Menuhkinish neyaneyeuukish sampwont8wonat ne n8tamauweop, ut wunnamptam8onganit kah womonittuonganit, ne ohtag Christ Jesus$ut.
1.14 Ne wanegik ahtúhshinúmukup, wadchanash, nashpe wunnetupanatamwe Nashauanit noh apetunkqueog.
1.15 Yeu k8wahteaun, wame neg apitcheg Asia qushkeog wutch nuhhogkat, nag nawhutche Phygellus kah Hermogenes.
1.16 Lord aninnumauonch monaneteaonk en wekit Onesephorus, newutche m8chekit nompe nuttaphik, kah matta akodchuwontam8 nutchainum, nukkeneeps8.
1.17 Qut apit Rome, nummenuhkodtinneahuk, kah nunnamhuk.
1.18 Lord aninnumauonch woh ummishkomunat monaneteaong wutch Lordut, ut ne kesukok, kah ne adtahshe aninnumaiit ut Ephesus, kuppahkewahteoun.
2.1 NEwutche, ken nunnaumon menuhkesish ut wunnetupanatam8onganit, ne ohtag ut Christ Jesus$ut.
2.2 Kah nish n8tamauwéanish ut kenugke monaog wauwacheg, ne nan ahtuhsh paubuhtanumweinnuog, neg woh tapenukeg kuhk8tomauun onkatogig wonk.
2.3 Newutche ken chequnehtash unkquanumóon, neyane 8neayeuteomoh Jesus Christ
2.4 Wánne howan ayeuuhteadt, wuttamheaou wuhhogkuh nashpe naiyeuongash yeu pomantamowonganit, onk woh nah 8sekitteaheuh noh pepenauonche wutayeuwehteaneat.
2.5 Kah howan kodákoháhteadt, matta chetuhquabunau, kuttumma sampwe kodákohahteadt.
2.6 Anakausuaenin noh anakausit, negonne pish chippe nemunum meechummuongash.
2.7 Nawontash toh án8wi, kah Lord aninnumunkqush wohwohtam8onk nish$noh$ut.
2.8 Mequontash Jesus Christ 8skannemuneoh David, noh omohkinop wutch nuppunat, neyaûnag n8naunchem8kaonk.
2.9 Uttoh adt chequnehtàm onatuh matcheseaenin, ut kishpissinneat, qut wuttinn8waonk God matta kishpissin8.
2.10 Newajeh chequnehtam wame wutche pepenauutcheg, onk nag woh attumunumwog wadchanittuonk ne ohtag Christ Jesus$ut, weeche machemohtag sohsumóonk.
2.11 Wunnamptamwe unn8waonk, newutche weech nupp8mogkut wonk pish k8weeche pomântam8m8un.
2.12 Chequnehtamog, wonk pish kenanawunnuômun, kohkôn8wonogkut, noh pish wonk kukkóhkon8ônukqun.
2.13 Matta wunnamptam8og, noh paubuhtanumwu appu, matta woh kohkôn8wáonôou wuhhogkuh.
2.14 Yeush mehquontamwahuash, nag meechumúhkus ut anaquabit Lord, matta m8hm8squtteinnaôut papaume kutt8wongash, wanne toh nompamukquodtinnóash, qut sohkauónat n8togig.
2.15 Natwontash, kenahtikkonat kuhhog tapeneunkqussit ut Godut, anakausuenin noh matta woh ákodchuuk, sampwe chippunuk wunnamuhkutée wuttinnowáonk.
2.16 Qut chippehtash mamishanatamóe, kah tahn8che kogkehteum8ongash, newutche nag pish nano monaog en m8cheke matchetinat.
2.17 Kah ukkutt8wongan8ash pish mahchep8m8ash onatuh pissohteásuonganit, nag newutche Hymeneus kah Philetus.
2.18 Nag papaume wunnamuhkuteyeu8uk pann8wohtamwog, n8waog omohkeongan mahche pámshai kah sohkomauwaog nawhutche 8namptam8wongan8.
2.19 Qut ukquenohtag8m God menuhkohteau, ahtunk yeu menuhketeae kuhkinneasuonk: Lord waheau wuttaiheoh, & nishnoh howan mahshog 8wesuonk Christ, amaiehtaj matcheseonk.
2.20 Qut ut mishikkomukqut, matta webe golde, kah silvere, wishquash, qut wonk mahtugque kah ohkée, kah nawhutche mishantamunash & nawutche mishanontamunash.
2.21 Newutche howan pahkheont wuhhogkuh wutche yeush, noh pish mishánumukqussu wishquiyeu8, wunnetupanatamwe kah tapeneunkquot wutche sontim wutawohteáonk, & quagwoshwunnumun wutch nish$noh wunánakausuonk.
2.22 Wusseemwuhteash wuskenue nanwun8dsquauongash, qut asuhkash sampweusseonk, wunnamptam8onk, womoausuonk, wunohteaonk, weeche yeug wehkomoncheg Lordoh, wutche pahke metahut.
2.23 Qut as8tue kah matta netuhtaue nat8tomuhteaongash chepehtash, wahteauon ayim8m8ash penuánittuongash.
2.24 Kah wuttinneumoh Lord matta mekonteóoùoh, qut nanouwehtauau wame wosketompuh, tapeneunkqussu kuhk8tomuhkonat, mukk8omomau.
2.25 Manunne kohk8tomauont nag chekeussitcheg, tohneit pagodche aninnumauont God aiuskoianatam8onk, samp8wonat wunnamuhkuteyeuonk.
2.26 Onk woh nag t8keog wutch wutappehanit mattanit, nag masinóhteamukig nashpe nagum unnantog.
3.1 YEu wonk wahteoush, maumachish kesukodtash, nunnukque aquompiyeuash pish peyaum8ash.
3.2 Newutche wosketompaog pish womononcheg nehenwonche wuhhogkauh, iahchewontogig, waeenowacheg, pahtuanumutcheg, blasphemacheg, mat n8swetuonkig 8chetuongan8uh, mat tabuttantam8gig, mat waneetupanatam8gig.
3.3 Manauwáneteácheg, pohquenukig wunn8waongash, pann8wae aspinnohteácheg, mat kohchittuhhágig, chenauausitcheg, jishánumoncheg neh wanetìnutcheh.
3.4 Wanassúm8ácheg, mat quasisségig, mashánumwutcheg, womontogig matcheweekontam8ongash, anue onk womonónat God
3.5 Woskétahtúnkig manittóonk, qut quenauontamog ne ummenuhkesuonk, wutch neanussitcheg chipéhtau.
3.6 Newutche neanussitcheg neg peth8tácheg wetuómehtu, kah missinaog ass8kittumwussisoh, mash8wanánutcheh matcheseongash, monchae sohkompagunáhettiche nashpe monakish matahchewontamongash.
3.7 Nagwutteae wunnetuhtauunneau, kah matta tapenum8og peyonat wahteauonganit wunnamuhkutéyeuuk.
3.8 Nano neyane Jannes kah Jambres wutcheketauóuh Mosesoh, netatuppe yeug wonk chekehtamwog wunnamuhkuteyeuuk: wosketompaog anit wuttenantam8ongan8ash, penoweánantamohettit papaume wunnamptamóong.
3.9 Qut nag matta pish ongkoùwe peyaóuog newutche wutas8tuongan8 pish wahteauwaheoneau wame, neyane nag wonk mo.
3.10 Qut kuppannuppe wahteoh nukkuhk8tomwehteaonk, unne pomantamóonk, nukkesantamoonk, n8namptam8onk, sepechequneht[à]moonk, womoausuonk, manunanumóonk.
3.11 Woskehuwaongash, onkquanumoongàsh nish páaonukqueanish ut Antioch, ut Iconium, ut Lystra, uttiyeush woskehettúongash nish chequnehtamonish: qut naish wutche wame nuppohquohwhunuk Lord.
3.12 Nux, kah wame neg manittoe pomontogig ut Christ Jesus$ut, pish chequnehtamwog woskehittuongash.
3.13 Qut matchetoenúog, kah pannes8teaenuog piush nano mátchetoog, as8kekodteamohettit kah as8kekomit.
3.14 Qut ken nagwutteansh nish nahtuhtauánish, káh pahkontamanish, waheadt noh nahtuhtauónadt.
3.15 Kah wutch kummukkiésuinneát k8wahteoh wunnetupanatamwe wussukwhongash, nish tapenum8m8ugish k8waantamwéhikqunat en wadchanittuonganit, nashpe wunnamptam8onk ne ut Christ Jesus$ut.
3.16 Wame wussukwhonk kittiñumunkqun nashpe wunnashánittuhsuonk God, kah ne wutcháyeuwantamun wutche kuhk8tomwehteaonk, wutch aushkontuonk, wutche monto-maunnittuonk, wutch kuhk8tomehteaonk sampweseonganit.
3.17 Onk woh manittoe wosketomp pannupheau, pannuppe kesauwame en nish$noh wunanakausuonk.
4.1 NEwutche kummechumuhkonsh ut anaquabit God, kah Lord Jesus Christ, noh pish wôsumont pamontamunutcheh, kah napunutcheh, ut wunnógqussinneat, kah wutas8tam8onganit.
4.2 Kuhk8tomuhteash wuttinnowaonk, menuhkesish ut utt8cheyeuut, kah mat att8cheinn8ut, aushkôash, menuhke aushkôash, wehquetush nashpe wame sepe pahtsuonk kah kuhk8tomuhteaongash.
4.3 Newutche aquompiyeuash pish peyom8, matta weekontamwehetteg pahke kuhk8tomehteaonk, qut neyaûnag nehenwonche ummatchekodtantam8ongan8, pish kutonkquodtôog kuhk8tomwehteaénuh, kutchikkehtauogkahettit.
4.4 Kah nag pish quinnuppunnumwog wuttauog8ash wutch wunnamuhkuteyeuuk, kah pish quinnuppeog en nanwonchim8onganehtu.
4.5 Qut ken askuhwhontash nish$noh tagues, chequnehtash onkapunnaongash, ussish wutanakausuonk Evangelist, pasháne ussish kenohtompeantogóowonk.
4.6 Newutche yeuyeu nuppaogdche sephausin, kah aquompiyeúe nutamayeonk pas8cheyeu8.
4.7 Nummahcheayeuteam wunneayeuwutteaonk, nuppogkodchehteoh nuppummayeuonk, nanawehteoh wunnamptam8onk.
4.8 Yeu wutch onk yean, sampweusseàe chetuhquab n8wadchanumontean, ne Lórd sampwewussittumwen, pish nuttinnumunkqun nekesukok, kah matta webe neen, qut nag wonk womontogig wunnógqussuonk.
4.9 Ahchue kod peyaauseh paswe.
4.10 Newutche Démas nutahquanumuk, womontoggup yeu muttaok, kah aui Thessalonica, Crescens en Galatia, Titus en Dalmatia.
4.11 Webe Luke n8wetomuk, neemun Mark, kah weeche peyaush: néwutche noh n8chiin wutche nohtompeantogóowonk.
4.12 Kah Tychicus nutann8n en Ephesus.
4.13 Petwoshkussaonk ne nogkodtumomp ut Troas, ut Carpus, peyóan, paudtaush, kah wussukwhongas, qut nahnáunne askémunag
4.14 Alexander coppere smith, numm8cheke matchenéhik, Lord onkquatauonch neyane wutanakausuongash.
4.15 Ken wonk noh nunnukqussúos, newutche noh mishe chekéehtam nukkutt8wonganunnónash.
4.16 Negonne namp8hamon, wanne howan n8weechekompaumuk8, qut wame nutohquanumukquog, ahque ne wutch tohshpunnanunach woi God
4.17 Qut Lord n8weechekompounk, kah nummenuhkehik, ne nashpe nen kuhk8tomwehteaonk woh pakodche wahteoun, kah wame Gentilsog woh n8tamwog: kah nen mo nuppohquahwhunit wutch wutt8nut qunnónou.
4.18 Kah Lord pish nuppohquohwhunuk wutch nish$noh mattanakausuonk, kah pish n8wadchanuk ut kesukque wutass8tam8onk, noh sohsumm8ònach micheme kah micheme Amen.
4.19 Wonkum Prisca kah Aquila, kah ne adtahshinunit Onesephorus.
4.20 Erastus appúp Corinth, qut Trophimus nunnukon mahchinau ut Miletum.
4.21 Menuhke kod payaush ash papoponogkup, Eubulus k8wonkomuk kah Pudens, kah Linus, kah Claudia, kah wame wemattinneunk.
4.22 Lord Jesus Christ weetotaj kenashauonk, kitteamonteanitteaonk weetomukqush Amen.
Epilogue ¶ Nahohtoeu wussukwhonk ut Timotheus wuttussikkuhwhosu Rome, Paul petukonit anaquabit Nero nahohtôeu utt8che.
