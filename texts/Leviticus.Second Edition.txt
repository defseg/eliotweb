1.1 KAH Jehovah wehkomau Mosesoh, kah ukken8noh wutch mukkinneáekommukqut, n8wau.
1.2 Ken8s wunnaumonuh Iirael, kah nag us. Howan kenaau paudtunk mak8onk en Jehovahut wutch neetahsuog, wutch heardsut kah wutch floksut, pish kummagumw8 kummag8óngan8.
1.3 Ummag8onk chikohsue sephausuong8nuúk wutch herdsut, sephausitch nomposhimwoh pahgesinutcheh: ut squontamut mukkinneáekommukqut ne pish ummagun: wutche kitteamonteanitteae tapeneam8onk anaquabit Jehovah.
1.4 Kah noh pish ponam wunnutcheg, uppuhkukqut chikkohtae mag8onk, kah pish kitteámonteanittamwe tapenaumauon wutche nagum, wutche wunnohteaheonat.
1.5 Kah pish nushau wushkoshumwoh wutch herdsut anaquabit Jehovah, kah wunnaumonuh Aaron sephausuenúog nag pish pas8chewuttauog wusqueheonk, kah pish séaonteaóg wesqueheonk woskeche Altarut, waéenu, ne kishke mukkinneae komukquesquontamut.
1.6 Kah noh pish nushau chikkohtae mag8onk, kah pish wussukqussumun, ut wutchippiyeumut.
1.7 Kah wunnaumonuh Aaron sephausuaen pish ponamwog n8teau altarut: kah pish wunnushitteauog wuttúhqunash, ut n8taut.
1.8 Kah wunnaumonuh Aaron sephausuaenuog, pish wunnohtóog chippiyeuash, uppuhkuk kah wees, woskeche wuttuhqunit ne n8taut, ne woskeche Altarut.
1.9 Kah wuttinnomhog, kah wúhkontash pish ukkitshittinash nippeit: kah sephausuaen pish wutchikkossumun wame ut Altarut, chikohtáe mag8onk n8tae sephausuonk, weetumunkquok en Jehovahut.
1.10 Kah sephausit wutch flokut, wutch shepsut asuh wutch goatsut, wutche chikkohtae sephausuonk, noh pish wussephausi[] nomposhimwoh pannuppeyeuwunutcheh.
1.11 Kah pish wunnushoh yóáeu nannummiyeu Altarut, anaquabit Jehovah: kah wunnaumonuh Aaron sephausuenuog, pish seahhamwog wusqueheonk ut woskeche Altarut, waééne.
1.12 Kah pish wussukqussumun ut wutchippiyeumut, kah uppuhkuk kah wees: kah sephausuaen nash pish 8nohtauunash, ut woskeche wuttuhqunit nish ohtakish n8taut ne ohtag ut Altarut.
1.13 Kah wuttinnomhog kah wuhkontash, pish ukkitshittinash nippeit, kah sephausuen pish wame wussephausinish kah wutchikkossumunash ut Altarut, ne chikhohtáe sephausuonk n8tae mag8onk, ne weetemungquok en Jehovahut.
1.14 Kah tohneit chikohtae sephausit mag8onk, en Jehovahut. wutch puppinshaog, neit pish mag8 wussephausuonk, wutch turtle wuskuhwunánoh, asuh wuskuhwhunnannáémesoh.
1.15 Kah sephausuaen pish uppas8chewuttaun ut Altarut, kah pish tummussum uppuhkuk nashpe wuhkôsúh, kah pish wutchikkossumun ut Altarut, kah wusqueheonk pish senumun ut yôáe Altatut.
1.16 Kah pish sohwhunum ummóunattunk. weeche uppéunog, kah pish unnohkon, yôáe Altarut wutchepwóayeu ut pukquee ayeuonganit.
1.17 Kah noh pish uppohshittahhamun, weeche wunnuppuhwhunuh, matta pish wutchippunnum8un, kah sephausuen pish wutchikkohsumun ut Altarut, ut woskeche wuttuhqunut, ne n8taut, ne chikohtae sephausuonk, n8tae mag8onk wutch weetemungquok ut Jehovahut,
2.1 KAh howaeketeahogkou sepnausitmag8onk, meesue sephausuonk en Jehovahut, wussephaushuonk pish pasquag n8khik, kah pish wussokanumun pummee, kah pish ne woskeche upponamun frankincense.
2.2 Kah pish uppaudtauon wunnaumonuh Aaron ephausuenuog: kah noh pish ámaunum yánitchan, wutch ne n8khik, & wutch ne pummee, weech wame ne frankincense, kah sephausuaen pish chikohsum ne mehquantamôonk, ut Altarut n8tae mag8onk, weetumungquok en Jehovahut.
2.3 Kah ne asqunuk nemeetsue sephausuonk ne pish wuttaihe Aaron, kah wunnaumonuh, ne nakome wunnetupanatamweyeuonk, wutch chikkohtae wussephausuonganumash Jehovah.
2.4 Kah mag8an sephausuonk meetsue sephausuonkapwôsu ahuttanneshinneamuk, ne pish pashquag n8khik, mat seane petukqunnegash kenukkenausuash pummee, asuh matta seannnokish wossabpe petukqunnegash samunausuash pummee
2.5 Kah tohneit kussephausuonk, meetsue sephausuonk tannapposik sikkodtapsqut, pish ne pasquag n8khik kenukkenausu pummee, mat seannunn8g.
2.6 Pish kussohquánumun, kah kussokanumun pummee, ne metsue sephausuonk.
2.7 Kah tohneit kummag8onk meetsuesephausugnganu8g apwósik ut kuhpuhonganit: ne pish ayeuôsu pasquag n8khik. náshpe pummee.
2.8 Kah pish kuppaudtóh meetsue sephausuonk, yéush pish anteausik, en Jehovahut, kah pish wuttinnumauon sephausuénúh, kah nohp ish uppaudtauun Altarut.
2.9 Kah sephausuaen pish amaunum wutch metsue sephausuonganit, ne mehquontamôonk, kah pish wutchikossumun ut Altarut, n8tae sephausuonk, weetemunquok en Jehovahut,
2.10 Kah ne asqunnumuk meetsue sephausuonk ne pish wuttaihe Aaron kah wunnaumonuh, ne nakôme wunnetupanatamweyeu8uk, wutch Jehovah n8tae wussephausumash.
2.11 Wanne metsue sephausuonk ne sephamauont Jehovah ne pish seanunn8: ne wutche matta pish kutchikossumomw8 teague nukkonneseog, asuh teague hony, ut n8tae sephausuonganit en Jehovahut.
2.12 Sephausimuk kakeneumunneash, nish pish kussephamáuonaoash Jehovah, qut matta kuhkuhquemunóash Altarut, wutche weetemungquok.
2.13 kah nish noh mag8onk, metsue kussephausuónk pish kussaltanahhamun nashpe salt; kah ahque quenahikk8m8utch wussaltum 8n8waonk kum-Manitt8m, wutch metsue kussephausuonganit, weeche nish noh kussephausuonk, pish kummag salt.
2.14 Kah tohneit sephausean kakeneumunash ne meetsue sephausuonk en Jehovahut, pish kummag wutche gakeneumunne meetsue sephausuonk munnequomunneash appósuash n8taut, toghwosuash weatchiminneash wutch keshohtáe missohquamenit.
2.15 Kah pish woskeche kupponamun pummeé kah kupponamun frankincense naut, ne meetsue sephausuonk.
2.16 Kah sephausuen pish chikohsum mehquontamóonk, nawhutche ne togwhosik weatchiminneash, kah nawhutch ne pummee nashpe wame ne frankincense, n8tae sephausuonk en Jehovahut.
3.1 KAH tohneit ummag8onk, ne wunnohteâe mag8ongane sephausuonkanu8k, sephausit wutch herdut, uttoh unne nomposhimwoh asuh squoshimwoh, pish mag8 pannuppeyeuunutcheh, ut anáquabit Jehovah.
3.2 Kah pish ponum wunnutcheg, uppuhkukqut ne sephausitcheh, & pish wunnushuh ut mukkinneâekommukque squoantâmut: kah wunnaumonuh Aaron sephausuenúog, nag pish seâhamwog wusquehheonk ut woskeche Altárut wâenu.
3.3 Kah noh pish ummagun wutch sephausuonk, wunnohteâe sephausuonganit, n8tâe sephausuonk en Jehovahut, wees ne ânomut adt onkwhosum8uk, kah wame wees ne ohtag nish ânomut.
3.4 Kah nees8og wutt8unussog, kah wees ne woskeche ohtag, ne ohtag ukkoshkoppeheonganit, kah 8wohqunnesog waâbe wusqunit, weeche wutt8unussoh, nish pish wutamaunumunash.
3.5 Kah wunnaumonuh Aaron pish wutchikkossumuneau ut Altarut, woskeche chikkohtae mag8onganit, ne ohtag wuttuhqunut, n[e] n8taut, ne n8tae sephausuonk weetemungquok en Jehovah ut.
3.6 Kah tohneit ummág8onk, wutch wussephausuonk, wunnohteae sephausuonganu8uk en Jehovah ut, ne wutch flockut; nomposhim8unit, asuh squoshim8unit, pish mag8 pannuppeyeuunutcheh.
3.7 Maguk Lambuh. wutche wussephausuonk, neit pish wussephausinneuh ut anaquabit Jehovah.
3.8 Kah pish ponum wunnutcheg uppuhkukqut ne sephausitcheh, kah pish wunnushoh, anaquohtag mukkinneae-kommuk: kah wunnaumonuh Aaron pish séaohteaog ne wusqueheúnk, ut Altarut waéenu.
3.9 Kah noh pish ummagun wutch wussephausuonganit wunnohteae mag8onganit n8tae mag8onk en Jehovahut: wees ne na ohtag, kah mamusse wadtan ne pish 8tinnumun kishke wussukqunnátikkonne wuskonit kah wees ne onkwhonksum8uk nish ánomut ohtagish, kah wame wees ne ohtag woskeche nish ánomut.
3.10 Kah neesuog wutt8unussog, kah wees ne na ohtag, ne ohtag ut ukkoshkobpéheonganit, kah 8wohqunésog waabe wusqunit, weeche wutt8unnussoh, nish pish wunneemunnumunash
3.11 Kah sephausuaen pish wutchikossumun ut Altarut: ne meetsue n8tae mag8onk en Jehovahut.
3.12 Kah tohneit ummag8onk goatsuuk, neit pish ummagun ut anaquabit Jehovah.
3.13 Kah pish upponamauoh wunnutcheg uppuhkuk; kah pish wunnushoh ut anaquohtag mukkinneaekomuk: kah wunnaumonuh Aaron pish seáuhteáog ne wusqueheonk, ut altarut, waeenu.
3.14 Kah pish mag8 ne wutch, ummag8onk n8tae mag8onk en Jehovahut. wees ne onkwhosûm8uk nish anomout, kah wame wees ne ohtag nish anomut ohtagish.
3.15 Kah neesuog wutt8unussog, kah wees, ne na ohtag, ne ohtag ukkoshkobpeheonganit, kah 8wohqunnésog ne waabe wushqunnit, weeche wutt8unussoh, pish wutamaunumun.
3.16 Kah sephausuaen pish wutchikohsumun ut Altarut, ne meetsue n8tae mag8onk wutche wéetemungquok wamé wees wuttaihe Jehovah.
3.17 Ne pish machemohtag kuhk8waonk wutche kuppometuongan8ash, pannuppe wame k8tohtuonganóoash: ne teague wees asuh ne teague wusqueheunk, nish matta pish kummeech8unneau.
4.1 KAh Jehovah ken8nau Mosesoh, n8wau, Ken8s wunnaumonuh Israel, n8wash,
4.2 Keteahogkou mat wahteaue matcheseit, papaume wame wutann8team8wongash Jehovah, nish mat woh asumugish, kah ayeuuhkone usseit nishnoh pasuk.
4.3 Sephausuaen sasequnit, matcheseit neyaunag ummatcheseongan8 missinninnûog: neit pish mag8 wutche ummatcheseonk ne asit, kowashinémesoh {wutch herdut}, pannuppeyeuut, en Jehovahut wutch matcheseongane sephausuonk.
4.4 Kah pish pas8au kowashinemesoh, ut squontamut mukkinneáekommukqut, ut anaquabit Jehovah: kah pish ponam wunnutcheg, uppuhkukqut kowashinem, kah nushau kowashinnemesoh, ut anaquabit Jehovah.
4.5 Kah sephausuaen noh saséqunit, pish neemunum wutch kowashinnemese wusqueheunk: kah pish uppaudtauun, ut mukkinneaekommukqut.
4.6 Kah sephausuen pish pwogkinnum wuttinwhunitch, wusqueheonganit: kah pish seaûhteau ne wusqueheonk nesausuk tahshit, ut anaquabit Jehovah; anaquohtag adtnikheg wunneetupanatamwe ayeuonganit.
4.7 Kah sephausuaen pish nawhutche ponam wusqueheonk weetemungwe pukutae spicee Altar wutaskonit anaquabit Jehovah, ne ohtag mukkinneáekommukqut. kah wame 8sqheong kowashenem, pish sokanum ohkeiyeu chikohtae mag8ongane Altar, ne ohtag squotamut mukkinneáekomukqut.
4.8 Kah wame wees ne kowashenem wutche matcheseáe mag8onk, pish wutamaunumun: wees ne unkwhosum8ug anómut, kah wame wees, ne woskeche ohtag nish anomut.
4.9 Kah neesuog wutt8unussog, kah wees ne nâ ohtag, ne ohtag ukkoshkobpeheonganit: kah 8wonkqunnésog ne waabeseu wushqunìt, weeche wutt8unussog, pish wutamaunumun.
4.10 Neyane amaunumuk wutch kowashenemesut, ne sephausue wunohteae magk8onk, kah sephausuaenin pish wutchikohsumunash ut chikohtae mag8ongene Altarut
4.11 Kah kouwashinnémes wutaskonaioh, kah wame weyaus, weeche uppuhkuk, kah weeche wuhkontash, kah wuttinnomhog, kah umm8e.
4.12 Wame kowashinném, pish wussohh8wunuh en pohquadchit tuppuksinn8wonganit ut pahke ayeuonganit, uttoh sokanumuk pukque, kah pish wutchikoswouh nashpe wuttuhqunash, nashpe n8tau: uttoh sokenumuk pukque, na pish ut chikoswon.
4.13 Kah tohneit wame ummukkinneongan8 Israel, wanne wahteaue matchesehettit kah ne adtahtôsik, wutch wuskesukqut moeuwehkomonk, kah ne teag ussehettìt paunein pasuk wuttinnaumatuonk Jehovah, ne woh mat aseumuk, kah nag kesohkauontamwog.
4.14 Matcheseonk wahteaumuk, ne an panneseontamwahettit neit pish moeuwehkomonk, magou kowashinnemesoh {wutch herdut}, wutch matcheseáe sephausuonk kah nah pish uppas8óuh anaquohtag mukkinneáekommuk.
4.15 Kah mukkinneongane Eldersog, pish ponamwog wunnutchegan8woash, ut uppuhkukqut kowashinnem, ut anaquabit Jehovah, kah noh pish nushau kowashinnemesoh ut anaquahit Jehovah.
4.16 Kah sephausuaen noh sasequnit, pish wusqueheonganit nawhutch padto, en mukkinneáekommukqut.
4.17 Kah sephausuaen pish pwogkinum wuttinwhunitch wusqueheonganit, kah pish nesausuk wutteahshit seâuhkon ut anaquabit Jehovah, ut anaquohtag adtnikheg.
4.18 Kah pish ponam nawhutch wusquehenok wutaskonit Altar, ne anaquabit Jehovah, ne ne ehtag mukkinneaekommukqut, kah wame wusqueheonk pish sokanum ohkeiyeu, chikohtae sephausuongane Altar, ne ohtag squontamut mukkinneáekommukqut.
4.19 Kah wame 8wesum pish amaunumauon, kah chikohsumun ut Altar.
4.20 Kah ne pish wuttinheon kowashinnemesoh, neyánheomp kowashinnemesoh, wutch matcheseae sephausuonk, ne pish wuttinheon, kah sephausuaén pish ayim nag 8nauwadtuongan8, kah pish kutteamonteanitteae ahquontamauóog.
4.21 Kah pish sohh8wunnau kowashinnemesoh, en poquadchit tuppuksinn8wonganit, kah pish wuttinne chikohswoh neyane chikoswop negonne kowashinnemesoh, ne ummatcheseae sephausuonk moeuwehkomonk.
4.22 Nanánuáen matcheseit, kah pannesehtog pasuk wuttinnaumatuonk Jehovah noh um-Manitt8moh, no woh mo aseumuk, nashpe mat wahteauonk, kah noh kesohkôádtam,
4.23 Asuh ummatcheseonk wahteauwáhit, uttoh adt matchesit: neit pish paudtou ummag8onk, nomposhimwe goatsem wutch goatsehtu, pannuppeyeu8it.
4.24 Kah pish ponam wunnutcheg ut uppuhkukqut nomposhimwe goat, kah pish wunnushoh uttoh ahut nushit chikohtae mag8onk anaquabit Jehovah, ne matcheseae sephausuonk.
4.25 Kah sephausuaen pish neemunum wusqueheonk wutch matcheseongane sephausuonganit, nashpe wuttinuhwhunitch, kah pish upponamun, ut wutaskonit chikohtae sephausuongane Altar, kah pish wussokanumun wusquehconk ohkeiyeu chikohtae sephausuongane Altar.
4.26 Kah wame 8wesum pish wutchikossumun ut Altarut, neyane sephausuongane wees: wutche wunohteae sephausuonk, kah sephausuaen pish wutayimauoh wunnauwádtuonk, papaume ummatcheseonk, kah pish kitteamonteanumwe ahquontamauon.
4.27 K[]h tohneit pafuk keteahogkou, matcheseit nashpe matta wahteauonk, wutch missinninnutu ne ohkeit, panneussehtog pasuk wuttinnaumutuonk Jehovah, ne woh mo aseumuk, kah kesohkóontog;
4.28 Asuh ummatchesonk wahteauwahit, nean matchesit, neit pish paudtou wussephausuonk, squoshimwe goatsoh wutch goatsut pannuppeyeuit, wutche ummatcheseonk nean matchesit.
4.29 Kah pish ponam wunnutcheg ut uppuhkukqut wutch matcheseongane sephasuonk: kah pish nushau matcheseongane sephausuonk ut chikotae sephausuongane ayeuonganit.
4.30 Kah sephausuaen pish neemunum wusqueheonk nashpe wuttinwhunnitch, kah pish upponamun ut wutashkonit chikohtae sephausuongane Altar, kah wame ne wusqueheonk pish wussokanumun ohkeiyeu ne altar
4.31 Kah pish amaunum wame wees, neyane amaunumukup wees, wutch wunohteae mag8ongane sephausuongash: & sephausuaen pish wutchikossumun ut Altarut, wutche weetemungquok en Jehovahut, kah sephausuaen 8nauwadtheuh, kah pish kitteamonteanittamwe ahquoantamauon.
4.32 Kah tohneit pas8ont lamboh wutche wussephausuonk, wutche matcheseae sephausuonk, pish pas8au squoshimwoh pannuppeyeu8oh.
4.33 Kah pish ponam wunnutcheg ut uppuhkukqut wutch matcheseae sephausuonk, kah pish wunnushoh wutche matcheseae sephausuonk, ut ayeuónganit neahhut nushit chikohtae sephausuongash.
4.34 Kah sephausuaen neemunum 8squeheonk matcheseae sephausuonk, nashpe wuttinuhwhunitch, kah pish upponumun wutoshkonit chikohtae sephausuongane Altar, kah pish sokanum ne wusqueheonk ohkeiyeu Altarut.
4.35 Kah pish amaunum wame ne wees ne ohtag, neyane lambe wees amaunumukup, wutch wunohteae mag8ongane sephausuonganit, kah sephausuaen nish pish wutchikohsumunash ut Altarut, neyaunag Jehovah wunn8tae sephamm8ongash, kah sephausuaen pish wutyimuuoh 8nauwadtuongan8 wutche ummatcheseonk nean matcheseit, kah pish monaneteae ahquontamauon.
5.1 KAh keteahogkou mâtcheseit, kah n8tog chadchekeyeuwáe wadtauatonkqussuonk kah wáuwáenú8k, uttoh wuttinne naumun asuh wahteauunat: matta wahteauwahuog, noh pish naiyeutam ummatcheseonk.
5.2 Asuh keteahogkou mussunuk ne teague nishkeneunkquok. asuh nupp8e wuhhogkuh tououhkomukque puppinashim, asuh nupp8e wuhhog nishkeneunkque nectassuog, asuh wuhhogkuh nishkeneunkque pohpomompagit kah adtahtauut, kah noh nishkeneunkqussu, kah noh kesokôontam.
5.3 Asuh mussunnuk wosketompae nishkeneunkqussuonk, neaunag wame wunnishkeneunkqussuonk ne nashpe nishkeneunkqussit kah adtahtauut, kah wahteunk, kah noh kesohóontam.
5.4 Asuh keteahogkou, chadchekeyeuadt, wussinnat nashpe wussisset8nut, ussanat matcheseonk, asuh ussenat wunneseonk, neyaunag wame wosketomp woh an8wâdt nashpe chadchekeyeuwaonk, & adtahtauut: & wahteunk kah kesohkôontog yeush pasuk8kish:
5.5 Neit pish nnih kesohkôontog yeush pasuk8kish: pish samp8wau noh matcheseu, ne papaume.
5.6 Kah pish paudtou ummatcheseongane sephausuonk en Jehovahut, wutche ummatcheseonk neyan matcheseit, squoshimwoh wutch flokut, lambe, asuh squoshimwoh goatsoh wutch goatsut, wutche matcheseongane sephausuonk, kah sephausuaen pish 8nauwadtuwáheuh, papaume ummatcheseonk.
5.7 Kah matta wamuttinn8g ut wunnutcheganit uppas8wonat lamboh, neit pish paudtou wutch ummatcheseonk neyan matchesit, neesuog turtle wúskuhwhunanóog, asuh neesuog wuskuhwhunnamesog, en Jehovah, pasuk wutch matcheseongane sephausuonk, kah pasuk wutch chikohtae sephausuônk.
5.8 Kah noh pish uppas8oh sephausuenúut, kah pish negonne sephausu, ne wutch matcheseongane sephausuonk, kah pish wuttummequanuh ut 8kassit piuhsuke wussittuppukanit, kah matta pish wutchippunnum8un.
5.9 Kah pish seaanteau 8sqheónk matcheseongane sephausuonk, ut sussuppoe Altarut, kah ne ashqshunk pish senuppanumun, ut ohkéeiyeu Altarut, ne matcheseongane sephausuonk.
5.10 Kah nahohtôeu pish ayim chikohtáe sephausuonk, neyane kuhquttumuk, kah sephausuaen pish 8nauwadtuwaheuh wutche ummatcheseonk neyan matchesit kah pish kitteamonteanumwe ahquontàmauau.
5.11 Qut wamattinn8g ut wunnutcheganit wutche neesuoh turtle wuskuhwhunnanoh, asuh neesuoh wuskuhwhunnánaémesuh, neit noh matcheseit, pish paudtou wutch ummag8onk, piukque chippag ephah, pasquak n8khik, wutche matcheseongane sephausuonk: matta pish upponam8un Pummee, asuh matta pish wunnashpe mag8un frankincense, newutche ne matcheseongane sephausuonk.
5.12 Kah pish uppaudtauon sephausuaéneuh, kah sephausuaen pish neemunum yaunitchán, wutche mehquontámóonk, kah pish wutchikohsumun ut Altarut neyaunag Jehovah chikkohtae sepham8aongash, ne matcheseongane sephausuonk.
5.13 Kah sephausuaen pish 8nauwadtuwáheuh wutch ummatcheseonk neyan matcheseit, nish pasuk8kish, kah pish kitteamonteanumwe ahquoantamauon: kah ne pish wuttaihe sephausuaen, neyane meetsuongane sephausuonk.
5.14 Kah Jehovah ken8nau Mosesoh, n8wau,
5.15 Keteahagkou usseit matchesonk, matta wahteaue matcheseit, ut 8netupanatamwéiyeumash Jehovah: neit paudtou ummatcheseáe sephausuonk en Jehovahut, weeche nomposhim pannuppeyeuit, wutch flokut, ne anôadtit, silvere shekels, neyaunag wutshekeleum mukkinneáe-kommuk, wutche matcheseongane sephausuonk.
5.16 Kah ne ummatcheseonk, papaume nish wanetupanatamweyeu8g, pish ôadtehteau, kah napanna audtahshe chippag, kah pish ukk8tnehteauun, kah pish wuttinnumauon sephausuaenuh: kah sephausuaen pish 8nauwadtuwáheuh, nashpe ram wutch matcheseongane sephausuonk, kah pish kitteamonteanumwe ahquontamauun.
5.17 Kah keteahogkou matchesit, kah panneunnehteunk pasuk wuttinnaumatuonk Jehovah, ne woh mo aseumuk: tokônogque matta 8wahteau8un, qut onch kesohkôontam kah pish naiyeutam ummatcheseonk.
5.18 Kah pish pas8au nomposhimoh wutch flokut pannuppeyeu8oh, weech ne an8adtit, wutche matcheseongane sephausuonk ut sephausuenuut, kah sephausuaen pish wunnauwadtuwáheuh wutche wutas8tuonk, ne mat wahteaue ásit, kah matta wahteau8g, kah pish kitteamonteanumwe ahquoantámauon.
5.19 Ne matcheseongane sephausuonk, matcheseit, matcheneheau Jehovah.
6.1 KAh Jehovah ken8nau Mosesoh, n8wau,
6.2 Keteahogkou matcheseit, kah usseit panneusseonk, ayeuuhkone Jehovah, pann8wáe quen8wontog ut weetatteamonganit, papaume ne ahtóhshit teaguas, asuh papaume nees8hkomunat, asuh papaume ne teaguas chekée neemunnum8onk, asuh as8kekomwe mukk8kinont wetatteamungoh.
6.3 Asuh namehteunk teaguas wanteómuk kah ne papaume pann8wáe quenáuwontog, kah pann8wáe chadchekeyeuadt: howan pasuk yeush usseit, nish nummatcheseit.
6.4 Neit pish n nih, matcheseit, kah kesohkôontog: pish nompenum ne chekée nemunuk, asuh ne teag as8kekodteámoe ahtomuk, ne ás8kekodteamoe ahtunk, ásuh ne teag áhtôhshit, ne ahtohshomukup, asuh wanteómuk, ne maskog.
6.5 Asuh wame papaume ne pann8wáe chadchekeyeuwadt: kah pish wuttôadtuhkon neadtahshik, kah pish k8tnum napannna adtahshe chippag. noh wadchiyeum8uk, ne pish wuttinnumauon, ut ummatcheseongane mag8e kesukodtut.
6.6 Kah pish paudtou ummatcheseongâne sephausuonk en Jehovahut: nomposhim pannuppeyeu8ut, wutch flokut, weeche ne ánoâdtik, wutche mátcheseongane sephausuonk en sephausuénúut.
6.7 Kah sephausuaen pish 8nauwadtuwáheuh anaquabit Jehovah, kah pish kitteamonteanitteae ahquontamauon, wutch wame uttoh ásit, nean matchesit.
6.8 Kah Jehovah ken8nau Mosesoh, n8wau, Ken8s Aaron kah wunnaumonuh, us;
6.9 Yeu unnaumatuonk wutch chikohtae sephausuonk: ne chikohtae mag8onk, ne wutche chikohsumunat wompanunnáut altarut nó pajeh mohtompanit, kah n8tau ne Altarut ne pish taninnaau.
6.10 Kah sephausuaen pish hogk8, wuthashabpe hogk8onk, kah wuthashabpe breechessum pish ohteau 8weyausut: kah pish amaunum pukque, ne n8tau paquehteadt, nashpe chikohtae mag8onk ut Altarut, kah nish pish upponamunash suppôe Altarut.
6.11 Kah pish amaunum wuthogk8unash, kah hogk8 onkatogish hogk8unash, kah pish sohh8wuttau pukque en poquadchit tuppuksinn8wonganit, pukquee ayeuonganit
6.12 Kah n8tau ut Altarut pish ne tanninneau, kah matta pish ohtham8un, kah sephausuaen pish wuttuhqunash wuttitchikkohsumun nishnoh mohtompanáeu, kah pish ne wuttit wunohtaun chikohtae sephausuonk, kah pish ne wuttit taneuxsummun wees wunohteae sephausuonk,
6.13 N8tau pish nagwutteae tannunneau Altarut, matta pish ontham8un.
6.14 Kah yeu naumatuonk wutch meechume sephausuonk, wunnaumonuh Aaron, pish wussephausinneau, ut anaquabit Jehovah, anâquohtag Altar.
6.15 Kah pish neemunum yaunitchan ne pasquag n8khik, wutch meechume sephausuonk, & ne pummee, kah wame frankincense ne ohtag woskeche meechumme sephausuonk kah pish wutchikohsu8un ut Altarut, wutch weetemúngquok, ne mehquontamóonk en Jehovahut.
6.16 Kah ne asq[s]hunk, Aaron kah wunnaumonuh pish ummeechineau, matta seane pish meech8un, ut wunneetupanatamwe ayeuonganit, mukkinneaekommukque chippinneutunkanit, nag pish ummeechineau.
6.17 Matta pish seane apwôan, nuttinnumauóneau wutche wutchippiyeum8, wutch [n]unn8táe sephamonteaonganit, yeu anue wunneetupanatamweyeu8uk, neyane matcheseáe sepháusuonk, kah neyane panneusseáe sephausuonk.
6.18 Nishnoh wosketomp kenugke wunnaumonuh Aaron pish ummeechineau, ne pish micheme kuhk8wáonk, ut kukpometuongan8wóut, papaume Jehovah wunn8tae sephamaongash, wame nish ne masukam8m8ugish, pish wunneetupanatamweyeu8ash.
6.19 Kah Jehovah kén8nau Mosesoh, wuttinuh,
6.20 Yeu wussephausuonk Aaron & wunnaumonuh neg pish sephamauáhettit Jehovah ut kesukodtut noh sasequnit, piukque chippag Ephah pasquag n8khik, nagwutteae meechume sekhausuonk: paushe mohtompanáe, kah paushe wunnonkquae.
6.21 Ut sikkodtabsqut pish ayimun nashpe pummee, kenuppe apwôsuit, pish kuppaudtauun: kah apwósue kógachahkagish ne meechume sephausuonk, pish kussephaus weetemungquok en Jehovahut.
6.22 Kah sephausuaen noh sasequnit noh nompe wutch wunnaumonuh, noh pish wuttinteauun, ne micheme kuhk8wâonk en Jehovahut, pish chikohsumun mámusse chikohtae sephausuonk.
6.23 Kah nishnoh ummeechume sephausuonk sephausuaen, pish mamusse chikohtáe sephausuonganu8, matta pish meech8un.
6.24 Kah Jehovah ken8nau Mosesoh, n8wau,
6.25 Ken8s Aaron kah wunnaumonuh, us, Yeu naumatuonk papaume matcheseae sephausuonk, ayeuonganit ne adt nushit chikohtae sephausuonk, matcheseongane sephausuonk pish ut nehtauun, ut anaquabit Jehovah, ne anue wunneetupanatamweyeu8uk.
6.26 Sephausuaen noh ne sephausit wutch matcheseonk, pish ummeechin: ut wunnetupanatamwe ayeuonganit, pish meechin ut mukkinneaekommukque chippinnutunkanit.
6.27 Wame ne masunukig ne weyaus, pish wunneetupantamweyeu8og, kah seaonteahettit ne wusqueheonk, ut ne toh hogk8onganit, uttoh adt seauhteamuk, pish kukkitshittaun ut wunneetupanatamwe ayeuonganit.
6.28 Káh ohkee ohkuhk, uttoh adt tannikomit, pish pokshau, kah aht8tittag womposhagquohkukqut, pish naneeswe kusseneau, kah kutchessumau ut nuppeit.
6.29 Nishnoh wosketomp kenugke sephausuenuut pish ummeechineau, ne anue wunnetupanatamweyuuuk.
6.30 Kah wanne matcheseongane sephausuonk, ne nàwhutch wusqueheonk paudtomuk en mukkinneaekommukqut, ayimunat wunnauwadtuonk ut wunnetupanatamwe ayeuonganit, pish meech8un, pish chikohsumun ut n8taut.
7.1 NEtatupe yeu naumatuonk wutch panneseáe sephausuonk, ne anue wunneetupanatamweyeu8.
7.2 Ne ayeuonganit adt nushahettit chikohtáe sephausuonk, na pish wuttit nushoneau panneseae sephausuonk, kah ne wusqueheonk wusseauhkon Altarut, waeénu.
7.3 Kah pish ne magun wame wees, wadtan, kah wees ne onkwhosum8uk ut anomut.
7.4 Kah Nesuog wut8unussog, kah wees ne na ohtag, kah ne ohtag pagwussaneganit: kah wonkqunnesog waábe wusqanit weeche wutt8unussog, pish wutamaunumun.
7.5 Kah sephausuaen pish nish wutchikossumunash ut Altarut, n8tae mag8onk en Jehovahut: ne panneusseáe sephausuonk.
7.6 Nishnoh wosketomp kenugke sephausuénuut, ne pish ummeechin, ut wunneetupanatamwe ayeuonganit pish ut meechin, ne anue wunneetupanatamweyeu8.
7.7 Neyaunag matcheseae sephausuonk, netatupeyeuutch panneseáe sephausuonk, nish neeswe pasuk nont naumatuonk, sephausuaen noh ayik wunnauwadtuonk nish nashpe ne pish wuttaihe.
7.8 Kah sephausuaen, noh maguk howae wutchikohtae mag8onk: wutaskonuh chikohtae sephausuonk, ne sephausit ne pish wuttaihe, sephausuaen nagum.
7.9 Kah nish noh mechue mag8onk, ne ábpósik ut ahhuttannishinnéamuk, kah wame né âyimuk ut kuhpuhhunganit, kah ut sikkodtabsqut: pish ne wuttaihe sephausuaen noh ne sephausit.
7.10 Kah nish noh meech8ongane sephausuonk, nekónukkinaúsit pummeit, kah nanápag, pish ne wame wuttaiheyeu wunnaumonuh Aaron, ne ahhut tahshahtauohettit.
7.11 Kah yeu naumatuonk, wutch wunohteáe sephausuonk, ne pish sephamauont Jehovah.
7.12 Sephausit wutche tabuttantamoe samp8âonk, neit pish sephausu, weechesamp8áe wussephausuonk, matta seanin8g petukqunegash, kenugkenausuash pummeut, kah mat seane wafers samunausuash pummee, kah pasquag n8khegane wahwábe apwhosik, petukqunnegash kenugkenausuash pummeeut.
7.13 Weeche petukqunnegash seane petukqunegash, pish ummagun wutch wussephausuonk: weeche samp8áe sephausuonk wutch 8nohteae sephausuongash.
7.14 Kah pish magou, pasuk, wutch mamusse sephausuonganit, wutch tahshinnumwe sephausonk en Jehovahut, kah pish wuttaihein sephausuaen, noh seaonteadt 8sqheonk wunohteae sephausuongash.
7.15 Kah weyause samp8ae sephausuonk, wutch wunohteáe mag8ongash, ne pish meechin ne kesukok sephausimuk: matta pish wutahtôun no pajeh mohtompanit,
7.16 Kah tohneit ummag8e sephausuonk, quoshoonganúuk, asuh nannowe mag8onk, pìsh meechin ne kesukok, maguk ne sephausuonk: kah nompohkéyeunk, ne ashquitteamuk wonk pish meechin.
7.17 Qut ne sequ[t]teamuk sephausue weyaus nishikquinogok, pish chikkohsumun ut n8taut.
7.18 Kah ne teague sephausue weyaus wutch 8nohteae sephausuonganit, machippumuk ut nishikquinokodut, matta pish kitteamonteâe tapenum8un, noh sephausit, matta pish tapontamauôun, pish ne nishkeneungue teaguas, kah keteahogkou noh ne mechik, pish kenunnum ummatcheseonk.
7.19 Kah ne weyaus masukam8m8ugk ne teag nishkeneungquok, matta pish meech8un, pish chikohsumun n8taut: kah ne weyaus, nishnoh pasuk noh pahkesit, pish ummechun ne weyaus.
7.20 Qut keteahogkou noh mechuk sephausue weyaus, wutch wunohteáe sephausuongash, nish wadchiyeum8ugish Jehovah, kah ahtag nishkeneunkquok wuhhogkat. noh keteahoghou: pish tummetahwháu wutch ummissinninnúunneat.
7.21 Kah keteahogkou noh masunuk ne teaguas nishkeneungquok, wosketompae nishkeneunkqussuonk, asuh nishkeneungque puppinashim, asuh ne teague úhquanumukquok, ne nishkeneungquok: kah noh mechik sephausue weyaus wutch wunohteae sephausuonkash, nish wadchiigish Jehovah: noh keteahogkou pish tummetahwhâu wutch ummissinninnúunneat.
7.22 Kah Jehovah ken8nau Mosesoh, n8wau.
7.23 Ken8s wunnaumonuh Israel, n8wash Matta pish kummeech8mw8 ne teaguésog, wutch ox, asuh sheep, asuh goat.
7.24 Kah 8weesum nupp8e muhhog, kah 8wesum noh s8kquhkouut, pish auwohkon ut nish noh ananakausuonk, qut matta pish kummeech8uneau.
7.25 Newutche howan mechuk ne wees, noh puppinashim, neh sephausitcheh wutchikohtae sephausuonk en Jehovah ut: noh keteahogkou ne mechik pish tummettahwhôu wutch ummissinnsnnûunneat.
7.26 Kah matta pish kummech8mw8 ne teague wusqueheonk, ut nish noh ut k8tahtuongan8óut, wutch puppinshaut, asuh wutch puppinashimwut.
7.27 Nish noh keteahogkou mechik ne teague wusqueheonk, noh keteahogkou tummetahwháu.
7.28 Kah Jehovah ken8nau Mosesoh, n8wau.
7.29 Ken8s wunnaumonuh Israel, n8wash noh maguk sephausuonk wutch 8nohteae mag8onganìt, en Jehovahut, pish páudtou ummag8onk ut Jehovahut, wutch sephausue 8nohteae mag8onganit.
7.30 Wunnutchegash pish paudtauom8ash, chikohtâe sephamoongash Jehovah. wees nashpe mohpanog, pish uppaudtauun, mohpanog, wahwaapunumunat, wutch waapanumwe sephausuonk anaquabit Jehovah.
7.31 Kah sephausuen pish wutchikohsumun wees ut Altarut. kah wohpannog pish wuttaihe Aaron kah wunnaumonuh.
7.32 Kah wuttinohkóunne wuhpeg, pish kummaguneau, wutch táshinnumwe sephausuonk, en sephausuenúut. wutch séphausuongane k8nohteáe sephausuongash.
7.33 Noh, wutch wunnaumonuh Aaron, sephausit 8sqheonk wunohteàe sephausuongash, kah wees, unninohkóunne mahpeéguanoh pish wuttaiheoh, wutche wutchipp[ai]yeum.
7.34 Newutche wahwaanenumwe mohpannog, kah tahshinnumwe mohpegq, nunneemunnumunash wutch wunnaumonuh Israel wutch wussephausuongan8ôut, 8nohteáe sephausuongash. kah nuttinnúmauónash Aaron sephausuaen kah wunnaumonuh, nashpe machémohtag kuhk8waonk, wutch kenugke wunnaumonat Israel.
7.35 Yeu sussequnáonk Aaron, kah sussequnaonk wunnaumonuh, wutch Jehovah, chikohtâe sepham8waonganit: ne kesukok nah nepauweheont, ussenat nashpe sephausue aninnohsuonk en Jehovahut.
7.36 Yeu Jehovah wután8teamunneah, nag aninnumauonaóut, ne kesukok nah sasequnont, wutch kenugke wunnaumonuh Israel, nashpe machemohtâg kuhk8waonk, pannuppe uppometuongan8ôut.
7.37 Yeu wunnaumatuonk wutchikohtáe séphausuonk, metsue sephausuonkash, kah wutch matcheseáe sephausuonkash, kah wutch panneusseâe sephausuonkash, kah wutch numwohtaut menutcheganit, kah wutch wussephausuongash wunnohteáe mâg8ongash.
7.38 Nish Jehovah an8nompash Mosesoh, ut wadchúut Sinai: ne kesukok ann8nont wunnaumonuh Israel, sephausinneaóut ummag8ongan88ash en Jehovahut ut touohkomukqut Sinai.
8.1 KAh Jehovah ken8nau Mosesoh, n8wau.
8.2 Neemun Aaron kah weeche wunnaumonuh, kah hôgk8ongash, kah susséqueáe pummee, kah kowashenem wutch matcheseáe sephausuonk, kah neesuog ramsog, kah mat seane petukquneg man8tat.
8.3 Kah ken moin, wame mukkinéonk, ut mukkinneáe kommukque squontamut.
8.4 Kah Moses wutussen neyanaan8nont Jehovah: kah mukkinneunk moém8, ut mukkinnáe kommukque squontamut.
8.5 Kah Moses uttam mukkinnéonk, yeu ne kutt8onk anan8teamwit Jehovah ussenat.
8.6 Kah Moses pas8tsh[a]nau Aaronoh & wunnaumonuh: kah ukkutsumuh nippe.
8.7 Kah wutogquanuh hogk8onk, kah upputtukquabinuh putukquobus, kah wuthogquanuh petwoshqushaonk, kah upponamauoh wuttukit ahhohtag kah upputtukquabinuh wanegik puttukquobus kah 8neputtukquobinu[h] ne nashpe.
8.8 Upponamauoh mohpanágunit ahhohtag, kah wompanauon mohpanagunit ahhohtag Urim kah Thummim.
8.9 Kah upponamauoh muppuhkukqut ahhohtag uppuhkukqut: kah ponam muppuhkukqut ahhohtag ut mishkodtukquieu wossabpi gold, wunnetupanatamwe chetuhquab, neyanann8nomp Jehovah Mosesoh.
8.10 Kah Moses nemunum sussequeae pummee, kah sussequnnum pummuwuttauwáe kommuk, kah wame ne na ohtag, kah 8netupanatamwâheuh.
8.11 Kah ne wusseauhkon ut Altarut: nesausuk tahshit nompe: & sussequnum Altar, kah wame nish auwohteaongash, kah kutchessumwuitch, kah wusset, nish wunnetupanatamwáhtinneat.
8.12 Kah sokanum ne sussequeáe Pumme Aaron uppuhkukqut, kah wussusséqunuh, 8neetupanatamwáheoneat.
8.13 Kah Moses pas8che pas8au wunnaumonuh Aaron, kah wuthogkquanuh hogk8ongash, kah upputtukquabinuh puttukquobpissinash,, kah ukkushpunauoh muhpuhkukqut ahhohtagish, Jehovah neyanann8nont Mosesoh.
8.14 Kah pas8chewunnau kowashinnémesoh, wutche matcheseae sephausuonk: kah Aaron kah wunnaumonuh, ponamwog wunnutcheganash, uppuhkukqut kowashinnem, wutch matcheseae sephausuonk:
8.15 Kah wunnushoh, kah Moses nemunum wusqueheonk, kah upponamun wutaskonit Altar waéenu, nashpe wuttinnuhwhunitch, kah pakheau Altar, kah wusqueheonk wussokanumun ohkeiyeu Altarut, kah 8neetupanatamwahtin wuttauwadthuónat ut.
8.16 Kah nemunum wame wees, ne ohnag nish anomut ohtagish, kah 8wúhqunnesog wusqunit, kah neesuog wutt8unussog, kah wees: kah Moses wutchikkossumunash ut Altar ut.
8.17 Kah kowashenem, kah ashkon, kah 8weyaus kah umm8e, wutchikkossumun n8taut, poquadchit tuppuksinn8wonganit, neyanann8nont Jehovah Mosesoh.
8.18 Kah pas8che pas8au rammoh wutche chikkohtáé mag8ong, kah Aaron kah wunnaumonuh ponamau wunnutchegan8oash ut uppuhkukqut ram.
8.19 Kah wunnushoh, kah Moses seaúhteau wusqueheonk ut Altarut waéénu.
8.20 Kah sukquswau ramoh en wutchadchapesuonganit: kah Mosos chikohsum muppuhkuk, kah chadchapag, kah wees.
8.21 Kah kutchissittau wuttinnomhog, kah muhkontash nippeit: kah Moses chikkoswau wame ramoh, ut Altarut, ne chikohtâe mag8onk, wutch wetemungquok, ne n8tae mag8onk en Jehovahut, neyan ann8nont Jehovah Mosesoh.
8.22 Kah pas8che pas8au nahohtôeu [r]amoh noh ram nomwapit. kah Aaron kah wunnaumonuh ponamwog wunnutcheganóoash uppuhkukqut ram.
8.23 Kah wunnushoh, kah Moses nemunum ne wusqueheonk, kah upponamun woskéche wuttinohkóe wuhtauogqut Aaron, kah wuttinohkôe ukkeihtuhquanutchit, kah ukkeihtuhquasétut wuttinuhkóusseet.
8.24 Kah pas8chewunnau Aaron wunnaumonuh, kah Moses ne wusque[h]eonk upponumun woskeche wuttinohkouhtáuohkut, & ut wuttinuhkoe ukkeihquanutchit, & wuttinuhkoe ukkeihtúhquasetut, kah Moses seaohteau wusqueheunk ut Altarut waéénu.
8.25 Kah nemunum wees, kah wodton, kah wame wees ne ohtunk nish anomut ohtagish, kah 8wonkqunnesog wutch wushqunat, kah nesuog wutt8unussog, kah ne wees, kah wuttinohkóeu mohpegq.
8.26 Kah wutch man8taut matta seauunnogish petukqunegash, ne ohtag anaquabit Jehovah, pasuk nemunum mat seane petukquneg, kah pasuk sussequnumwe petugneg, kah pasuk wafer, kah upponamunash woskeche weesehtu, kah wuttinohkóe, muhpeguanit.
8.27 Kah wame ponamunash, u[t] wunnitcheganehtu Aaron, kah ut wunnutchegan8óut wunnaumonuh, kah 8wahwaâpinumunash, wutch waapenumwe sephausuonk ut anaquabit Jehovah.
8.28 Kah Moses wutamaunumunash wutch wunnutchegan8óut, kah wutchikossumunash ut altarut, woskeche chikohtae sephausuonganit, nish nomwohtagish wutche weetemungquok, n8tae sephausuonk en Jehovahut.
8.29 Kah Moses neemunum mohpanog, kahwahwaápenumun, wutch waâpenumwe sep-hausuonk anaquabit Jehovah, wutch num-wohtae ram, ne Moses wutchippiyeum,neyan[a]nn8nont Jehovah Mosesoh,
8.30 Kah Moses neemunum ne sussequeae pummee, kah ne wusqueheonk, ne ohtagkup Altarut, kah wusseauhkon ut Aaronut, ut wuthogk8unit, kah wunnaumonat, kah ut wunnaumonuh wuthogk8unit weeche nagum, kah wunneetupanatamwahteau Aaronoh wuthogk8unash, kah wunnaumonuh, kah wunnaumonuh wuthgk8unash weeche nagum,
8.31 Kah Moses unnau Aaronoh, kah wunnaumonuh, neepattau8k weyaus, ut mukkinneaekomukque squontamut, kah naut meech8k, kah petukqunnunk ne namwohtóe munn8taut, neyannann8teamweyomp an8waon Aaron kah wunnaumonuh pish ummeechineau.
8.32 Kah ne asqueteamuk weyaus, kah petukquneg, pish chikohsumuneau ut n8taut.
8.33 Kah matta pish kussohham8mw8 mukkineaekomukque squontamut, nesausuk tahshikquinne, noh pish pakodche nnag, numwohtae kesukodtut, newutche nesausuk tahshikquinne, pish numwohtou kenutchegan8oash.
8.34 Ne mahche usseit yeu kesukok: Jehovah wutann8teamun ne ussenat, ayimunat wunnauwadtuonk wutche kenaau.
8.35 Kah pish kutapumw8, ut mukkinneôekommukque squontamut, kesukodae kah nukkonáe, nesausuk tahshikquinne kah pish kenanawehteomw8 ummeechumehteaonk Jehovah, matta woh kenupp8unnaóut, newutche ne nuttin ann8nuttean.
8.36 Kah Aaron kah wunnaumonuh wutusseneau, wame teanteaguassinish, nish Jehouah anunn8teamwit, nashpe wunnutcheganit Moses.
9.1 ONk nnih, shwosuk adtahshikquinogkok Moses wehkomau Aaronoh kah wunnaumonuh, kah wut-Eldersumoh Israel.
9.2 Kah unnau Aaronoh, Neemun calfe wuskoshim wutch herdut, wutche matcheseae sephausuonk, kah ram wutch chikohtae sephausuonk neeswe pannuppeyeuwehettich kah sephausek ut anaquabi[] Jehovah.
9.3 Kah en wunnaumonat Istael pish kukkinn8n, n8wash, Nemunok nomposhìmwe goat wu[]ch goatsut, wutche matcheseae sephausuonk, kah calfe, kah lambe naneswe negonne kodtum8k, pànnuppeyeuwutcheg, wutch chikohtae sephausuo[n]k.
9.4 Kah bull, kah ram, wutche wunohteae sephausuongash, sephausinat [u]t anaquabit Jehovah, kah metsue sephausuonk kenukkenausu pummeeit: newutche yeu kesukok kenaeihtunk8 Jehovah:
9.5 Kah nag nemunnumwog ne Moses anan8teamwit, anaquohtag mukkinneaekomuk, kah wame mukkinneonk paswe peyaog kah nag neepoog anaquabit Jehovah.
9.6 Kah Moses n8wau, Yeu ne Jehovah án8teamwit, ne woh áseog: kah wussohsumoonk Jehovah pish kenaeihtunkqunneau.
9.7 Kah Moses unnau Aaronoh, Pas8sukaush Altar, kah sephaush kummatcheseae sephausuonk, & kutchikohtae sephausuonk, kah ayimau kuhhog wunnauwadtuonk kah wutch missinninnûog: kah sephaush kah wussephausuongán8 missinninnûog, kah nag áyimáu wunnauwadtuonk, neyánann8teámup Jehovah.
9.8 Kah Aron pas8sukom Altar, kah nushau kalfe wutch matcheseongane sephausuonk, neh wutche nagum.
9.9 Kah wunnaumonuh Aaron uppas8chewuttaóuh wusquehonk, kah quogkinnum wuttinnuhwhunitch ut wusqueheonganit, kah upponamun wutaskonit Altar, kah sokenum wusquehonk ohkeiyeu Altarut.
9.10 Kah wees, kah wutt8unussoh, kah wohqunnesog wutch wusqunit wutche matcheseáe sephausuonk, wutchikossumun ut Altarut. neyánann8nont Jehovah Mosesoh.
9.11 Kah weyáus kah ashkon, wutchikossoh n8taut poquodche tuppuksinn8wonganit.
9.12 Kah nushau chikohtae sephausuonk kah wunnaumonuh Aaron, wuttinnumauóuh wusqueheonk, kah wusseáuhkon ut Altarut waàenu.
9.13 Kah uppádtauóneau chikohtáe mag8onk nish kogkodchuhkagish, kah uppuhkuk, kah wutchikohssumunash ut Altarut.
9.14 Kah kutchessitteo wuttinnomhog, kah muhkontash: kah wutchikossumunash ut chikohtáe sepháusuonganit ut Altarut.
9.15 Kah pas8chewuttau wussephausuongan8 missinninnúog, kah neemunum matcheseáe sephausuonk nomposhimwe goat, ne wutch missinninnúog kah wunushoh, kah wussepháusin wutch matchesonk neyáne negonne.
9.16 Kah pas8chewuttau chikohtáe mag8onk, kah wuttinteáuun ne woh ânág.
9.17 Kah pas8chewuttau meetsue sephausuonk: kah numwohtau wunnutcheg [n]oh wutch, kah wutchikossumun ut Altarut, onkatog onk ne nompoáe chikohsue sephausonk.
9.18 Kah nushau bulloh, kah ramoh wunohteae mag8e sephausuonk, ne wutch missinninnuog, kah wunnaumonuh Aaron paudtauog wusqueheonk, kah wusseauhkon ut Altarut waeenu,
9.19 Kah 8weesum bull, kah ram, wodtan, kah wonkqunnesog, kah wutt8unussog, kah wonkqunnesog wutch wusqunnit.
9.20 Kah ponamwog wees mohpanóganit, kah chikkohsum wees ut Altarut
9.21 Kah mohpanog, kah wuttinohkóunne muhpeg, Aaron wohwaâbenumun wutche wahwaabenumwe sephausuonk ut anaquabit Jehovah, neyan an8teamwut Moses.
9.22 Kah Aaron tohshinum wunnutcheg nogque en missinninnutu, kah nah 8nânumoh: kah n8kéu wutch sephausinneat matcheseongane sephausuonk, kah chikohsue sephausuonk, kah wunohteae sephausuongash.
9.23 Kah Moses & Aaron petutteaog mukkinneaekommukqut, kah sohhamwog, kah nag wunnanumâog missinninúh, kah wussohsumoonk Jehoavh naeihtauau wame missinninnûh.
9.24 Kah na wutch sohweem8 n8teau, wutch anaquabit Jehovah, kah mohchikkussum ut Altarut, chikohtae sephausuonk, kah wees, kah wame missinninnûog wunnaumuneau, kah mishont8waog, kah nag pemushadtôog wuskesuk8oash.
10.1 KAH Nadab kah Abihu, wunnaumonuh Aaron nag nemunnumwog naneeswe wu[s]censerum, kah upponamuneau n8teau, kah ne ponamuneau weetemungquok: kah nag sephausuog anaquabit Jehovah penowe n8teau, ne matta ánunn8nunk.
10.2 Kah na ut sohhamm8m8 n8tau wutch-anaquabit Jehovah kah uppaguanuh, kah nag nupp8og ut anaquabit Jehovah.
10.3 Kah Moses unnau Aaronoh, yeu ne an8wop Jehovah, n8wau, pish n8neetupanatamwahik ut nag pas8sukiitcheg, ut anaquabhettit wame missinni§uog pish nussohsum8ónit: kah Aaron chequnappu,
10.4 Kah Moses wehkomau Misaeloh kah Elzaphanoh wunnaumonuh Uzziel, Aaron wussissesoh: kah nah wuttinuh: paswe peyonk, kenunn8k kemattôog wutch anaquohtag wunnetupanatamwe-kommuk poquadchit tuppuksinn8onganit.
10.5 Kah nag pas8tshaog, kah ukkenunnóuh wuthogk8unn8ôut poquadchit tuppuksinn8onganit, Moses ne an8wadt.
10.6 Kah Moses unnau Aaronoh, & Eleazaroh, kah Ithamaroh wunnaumonuh, ahque m8sontupunk, asuh ahque s8kqshadtau8k kuthogk8unóash, matta woh kenupp8unnaout, kah musquantam8ong matta woh peyaumun8 ut wame mukkinneonganit qut kemat8óog wame week8 Israel nag pish móog wutche chikkohsuonk ne Jehovah chákossik.
10.7 Kah matta pish kussohham8m wutch mukkinneae-kommukque squontamut ishkont kenupmw8, newutche pummee, ne sásequnnuadt Jehovah: ne kuhhogkaóut, kah nag wutusseneau neyáunag wuttinn8waonk Moses.
10.8 Kah Jehovah ken8nau Aaronoh n8wau,
10.9 Ahque wuttattásh wine ásuh manuhkag wuttattamóonk, ken, asuh weeche kenaumonog ken, petutteaog mukkinneaekomûkqut, onk woh mat kenupp8mw8, ne pish machemohtag kuhk8waonk pannuppe kukpometúongan8ont.
10.10 Kah onk woh kutchippunnumúmw8 nashaue wanetupanatâmweyeû8g kah nánwe ahhunnag, kah nashaue nishkeneunkquók káh pohkag.
10.11 Onk woh kukkúhk8tomauómw8 wúnnaúmonuh Israel, wame kuhk8waongash nish Jehovah an8wáche nashpe wunnutcheganit Moses.
10.12 Kah Moses ken8nau Aaronoh kah Eleazaroh kah Ithamaroh wunnaumonuh, neh ashqueneánutcheg, nemunnumok metsue sephausuonk, ne ashqueteamuk wutch n8tae sephamauaongash Jehovah, kah meech8k weeche mat seanunn8g petukqunnegash kishke Altarut, newutche ne anue wunnetupanatamweyeu8,
10.13 Kah pish kummechineau ut wunnetupanatamwe ayeuonganit, newutche ne wutchayeu8 kuhhogkat, kah wutchayeu8 kenaumonat, wutch chikohtae sephamoongash Jehovah, newutche ne unan8hteamuneah.
10.14 Kah woh waapenumwe mohpanog, & tohshinnumwe muhpekq, pish kummechineau ut pahke ayeuonganit, ken kah kenaumonog kah kuttaunog weeche ken, newutche nish magunash wutche wutchiyeum8ash kuhhogkat, kah wutchiyeum8ash kenaumonat, wutch wunohteae mag8e wussephausuongash wunnaumonuh Israel.
10.15 Tahshinnumwe uhpeg, kah wohwaapenumwe mohpanog, weeche weese n8tae sephausuongash, nah pish uppaudtaunneau; woh waapenumunat, wutche woh waápenumwe sephausuonk ut anaquabit Jehovah: kah ne pish wutche ken, kah wutche kenaumonog weeche ken, nashpe machemohtag kuhk8wáonk, neyan ann8tamwit Jehovah.
10.16 Kah Moses menuhkadtinnewhau nomposhimwe goatsoh wutche matcheseonkane sephausuonk, kah kusseh, mahchekussu, kah musquanumau Eleazaroh kah Ithamaroh wunnaumonuh Aaron neh ashqueneánutcheh, n8wau.
10.17 Tohwutch mat mechuóg matcheseongane sephausuonk, ut wunnetupanatamwe ayeuonganit, newutche ne anue wunnetupanatamweyeu8, & ne kittinnumunkqunneau kutashinnumunaóut ummatcheseonk mukkinéonk, ayimunat wunnauwadtuonk nag wutcheu ut anaquabit Jehovah.
10.18 Kusseh wusqueheonk matta petukodtauouun wunnetupanatamwe ayeuonganit, anumut: woh wunnámuhkut kummechináoh ut wunnetupanatamwe ayeuonganit neyan an8teamwe.
10.19 Kah Aaron ken8nau Mosesoh, kusseh yeu kesukok, nag mag8og ummatcheseongane sephausuongan8, kah wutchikohtae sephausuongán8, ut anaquabit Jehovah, kah nish wutushpunónash: kah meechuóus matcheseongane sephausuonk yeu kesukok; woh wunnegenus ut anaquabit Jehovah?
10.20 Kah Moses n8tog, wunnegen ut wuskesukqut.
11.1 KAh Jehovah ken8nau Mosesoh kah Aaronoh. nah wuttinuh.
11.2 Unnok wunnaumonuh Israel n8wagk, yeug puppinashimwog pish m8whogig, kenugke wame puppinashimwog neg ohkeit.
11.3 Wame neg wóhshwuhkossaécheg, kah wohwoshwunoncheg uppahsikossóunoh, kah onchittamont, kenugke puppinashimwut noh woh kumm8whau.
11.4 Qut yeuoh mat woh kumm8whou kennugke neg 8nchittamoncheg, asuh nag wohwoshukossaecheg, Kámel, newutche onchittamau, qut matta passukossóou, noh pish nishkeneungqussu wutch kenaau.
11.5 Kah Cony, newutch onchittamau, qut matta passukossoou: noh pish nishkeneunkqussu wutche kenaau.
11.6 Kah Hare, newutche onchittamau, qut matta passûkossóou: noh pish nishkeneunkqussu wutche kenaau.
11.7 Kah pigs, newutche passúkossau, kah wohwoshwohkossayeu, qut matta onchittamau8, noh pish nishkeneunkqussu wutche kenaau.
11.8 Nag 8weyauwussum8 matta pish kummeech8unneau, kah wunnuppoe wuhhogkauh matta pish kummussunomw8, nag pish nishkeneungqussuog wutche kenaau.
11.9 Yeug pish kumm8whóoóg wame neg apitcheg nippekontu: wame neg wapwekanitcheg, kah wuhhogkiitcheg ut nippekontu ut ketahhanit, kah ut sepuut, neg woh kumm8whoóog.
11.10 Kah wame neg mat wapwékanegig, kah mat wuhhogkiegig ut kehtahhannit, kah ut sepuehtu, kenugke nish noh owâas ummamonchin nippekontu kah nish noh pomantamoe keteahogkou neg apitcheg nippekontu nag pish kutuhquanum8og.
11.11 Nux pish kutúhquanumoóog, 8weyeus8 matta pish kummech8mw8, kah wunnup8e wuhhogkaóash, pish kutúhqontamunáoash.
11.12 Wame neg matta wapwekanegig, kah mat wuhhogkiegig ut nippekontu, noh pish kutúhquanumau.
11.13 Kah yeug pish uhquanumogig kenugke puppinshaut, neg matta pish móhwhóog, nag pish kuttúhquanumoog; wompsikuk, kah ossifrage, kah asprey.
11.14 Kah Vulter kah qussukquanush, neyanussehettit.
11.15 Nishnoh weenont neyanussehettit.
11.16 Kah k8hk8khes, kah peeksq, kah kiyunk, kah quanunon, neyànussit
11.17 Kah 8h8mous, kah kuts: kah kitchewewes.
11.18 Kah wequash, kah Pelicane, kah Gier-eagle,
11.19 Kah Stork kah Hiron neyanussit: kah Lapwing, kah matappasquas.
11.20 Nish noh oaas momonchin noh t8weet kah yauunash pomushahtunk, noh pish kutuhquanumau.
11.21 Qut yeug pish m8whogig, nish noh oaas momonchin noh t8weet. noh yauunash pomushahtung, neg wohkontutcheg waabe wusseet8out, nish waj queshahettiche, wosketohkeit.
11.22 Yeug kenukke nag m8whogig, locust neyánussit, kah bald locust neyanussit, kah locust chargol neyánussit, & quaquequeshon[t] neyanussit.
11.23 Kah nish noh oáas uppomompâgin noh t8weet ne yauuhkontont, noh pish kutuhquanumau.
11.24 Kah nashpe yeug, pish kenishkeneunkqussimw8, howan masunont neh muhhogkuh, pish nishkeneunkqussu nó pajeh wunnonk88ut.
11.25 Kah howan kónunont, neh muhhogkuh, pish kutchessittau wuthogk8unash, kah pish nishkeneunkqussu nó pajeh wunnonk88ut.
11.26 Nish noh puppinashim matta pasúkahsunk, kah matta wóhshwuhkossaig, kah matta onchittamunk, nag pish nishkeneunkqussuog wutche kenaau: howan neh masunont pish nishkeneunkqussu.
11.27 Kah nish noh oáas paumushohkodtunk wusseetash, kenugke wame puppinashimwut, noh paumushoh[k]odtunk yauunash, pish nishkeneunkqussuog wutche kenaau, howan masunont nupp8e wuhhogkauh. noh pish nishkeneunkqussu nó pajeh wunnonk88ut.
11.28 Kah noh tashinont nag wuhhogkauh, noh pish kutchissittau wuthogk8unash, kah pish nishkeneongqussu nó pajeh wunnongk8uk, nag pish nishkeneunkqussuog wutche kenaau.
11.29 Kah yeug pish nishkeneunkqussitcheg wutche kenaau kenugke papomompakecheg, nag pamompakecheg ut ohkeit: weasel, kah mishabpuhquas, kah t8nuppasog neyanussehettit.
11.30 Kah ferret, kah camelion, kah lizard, kah askequttum, kah mameechumit.
11.31 Yeug pish nishkeneungqussuog, wutche kenaau, kenugke wame neg pamompakecheg, howan neh masunont, nag nuppehettit, noh pish nishkeneunkqussu no pajeh wunnonk8ut.
11.32 Kah ne teag poggussam8ontamwehhettit, nuppéhettit nish nishkeneunkquodt, ne teagwe metugqué wisk. asuh ne teagquonag, asuh ne teague ohk8un, asuh ne teague man8tiyónag; ne teag wisq ne nashpe anakausimuk: pish ponamun nippeit, kah pish nishkeneungquodt nó pajeh wunnonk8ut, kah pish pahketeauun
11.33 Kah nish noh ohkée wiskq, ne pagussummowontamwéhettit. ne teaguas ne anomut ohtag, pish nishkeneunkgquodt, kah pish kussukquonkóneau.
11.34 Wame meetsuonk ne woh meechumuk ne nippe ne noh wám8uk, pish nishkeneungquodt, kah wame wuttattamóonk, ne woh wadtattamuk, nish noh ut neyaunag wiskq, pish nishkeneungquodt.
11.35 Kah nish noh teag ne wuhhogkauh pogsi[n]init, ne pish nishkeneungquodt, ahut tanneishnimuk, kah wiskquonk, nag pish sukquohtahwhóog, nish nishkeneunkquodtash, kah pish nishkeneunkquodtash wutche kenaau.
11.36 Qut tohkekom kah pussohtheg, kah moém8uk nippe, pish pohki, qut ne masukom8m8uk wuhhogkau, pish nishkenunkquodt.
11.37 Kah wuhhogkauh pogkussininit nish noh wuskannemunit, nish pish ahketeámukish, pish pohkiyeuash.
11.38 Qut nippe sokanumuk wuskannemunit, kah ne muhhog ne pogkussuk, pish nishkeneunkquodt wutche kenaau.
11.39 Kah howae puppinashim nuppuk, noh wameechumumeóg, noh masunont muhhogkuh, pish nishkeneunkqussu pajeh wunnonk8ut.
11.40 Kah noh m8hwhont neh muhhogkuh, pish kutchissittau wuthogk8unash, kah pish nishkeneunkqussu nó pajeh wunnonk8ut: kah noh tashinont muhhogkuh, pish kutchessittau wuthogk8unash, kah pish nishkeneunkqussu nó pajeh wunnonk8ut.
11.41 Kah nish noh pamompagin owáas, noh pámompagit ohkeit, noh pish ohquanumukqussu, matta pish m8hwhau.
11.42 Howaas paumushahtunk wunnogkus, kah howaas yauunash paumushahtunk, kah howaas m8chekussittont, kenugke pamompakecheg ohkeit. matta pish kumm8hwoóog, ne wutche nag uhquanumukqussog.
11.43 Ahque ayeuk kukketeahogkon8wóog, wutuhquanumukqussinneaóut, nashpe pomompagée howaas noh pomompagit: kah ahque nishkheuk kuhhogkaóog nashpe nag, woh kenishkeneunkqussinneaónt nashpe nag.
11.44 Newutche nen Jehov[a]h kum-Manitt8mw8, kah pish kenaau k8netupanatamwaheonaóut, kah pish k8netupanatamweyeumw8, newutche nen n8neetupanatamweyeu, kah matta pish kenishkeneunkqueheaumw8 kukketeahogkon8wóog, nashpe pomompagée howaas, noh wogkouit ut ohkeit.
11.45 Newutche nen Jehovah, noh pas8queóg wutch ohkit Egypt, k8-Manitt8munneaóut: kah pish k8neetupanatamweyeumw8, newutche n8netupanatamweyeu.
11.46 Yeu naumatuonk papaume puppinashimwog, kah puppinashasog, kah nish noh pomantamwe keteâhogkou ut nippekontu, kah nish noh pomantamóe pomompagàe howaas noh pamompagit ohkeit.
11.47 Pen8wehteaunat nashaue ne pohki kah ne nishkeneungquok: kah nashauwe puppinashim ne woh m8whut, kah puppinashim, noh woh mat m8hwhôut.
12.1 Kah Jehovah ken8nau Mosesoh, n8wau.
12.2 Ken8s wunnaumonuh Israel, n8wash, Mittamwossis wompequait, kah nekheont mukkutchou[x]oh: neit pish noh nishkeneunkqussu nesausuk tahshikquinne, neaunag ukkesukodtume sohh8taongash, wutche ukqussinausuonk, pish nishkeneunkqussu.
12.3 Kah shwosuk tahshikquinogok, uhquaeu 8weyausum pish quoshqusausu.
12.4 Kah noh pish nagwutteohteau ut wusqueheongane pahkhittuonganit, nishwinchatikquinne, kah nishikquinogkod: matta pish missinnum8 teague wunnetupanatamweyeu8g, asuh matta pish petutteá8 wunnetupanatamwe kommukqut, nô pajeh pahkheáe kesukodtash pahshane n nag.
12.5 Kah neechad nunksquaésoh, neit pish nishkeneunkqussu neesu weeksae, kah ut wutchipp8taonganit, kah pish nagwutteahteau ut wusqueheongane pahkhettuonganit, nequtta tahshinchatikquinne, kah nequtta tashikquinne.
12.6 Kah pahkhettuáe kesukodtash mahche nnag wutch wunnaumonáin asuh wuttaunin, noh pish pas8au ne kodtumóe lamboh, wutch chikohtáe sephausuonk, kah wuskuhwunnunnaem, asuh turtle wuskuhwhunan wutch matcheseáe sephausuonk, ut mukkinneáekommukque squontamut, en sephausuenuut.
12.7 Kah noh pish wussephausin ut anaquabit Jehovah, kah wunnauwadheoneat, neit noh pish pahkheau, wutch wuttohkekummue wusqueheonk: yeu wuttinnaumatuongan8 mittumwussissog neechacheg, wutche nompaas kah squaas.
12.8 Kah matta wamattinn8g wunnutcheganit wutche lambe, neit pish neemunau neesuoh turtlesoh, asuh neesuoh wuskuhwunnanémesoh, pasuk wutch chikohtáe sephausuonk, kah pasuk wutch matcheseae sephausuonk, kah sephausuaen pish 8nauwadheuh, kah pish pahkesu.
13.1 KAh Jehovah ken8nau Mosesoh kah Aaronoh, n8wâu,
13.2 Wosketomp ohtag wuttuhquabée weyausut, mogquesuonk asuh mukke, asuh wompechohkag, & ohtag wuttuhquabée weyausut, ogqueneunkquok wutchek8e eninneaonganit, neit pish paudtauónuh Aaron sephausuaen, asuh pasuk8 wunnaumonuh sephausuenúog.
13.3 Kah sephausuaen pish ukkehkinneaumun enninneaonk ut wuttuhquabée weyausut, kah wushshuwussuongash ut enninneaonganit, wompag, kah moneamunat eninneaonk, monâushik onk ne wadtuhquabée weyaus, ne wutchek8e eninneaonk. kah sephausuaen pish wunnaumun, kah ukken8tamun ne nishkeneunkquok.
13.4 Kah wompechohkag, wompag, ut wadtuhquabée weyausut, kah monunneaumunat matta m8n8an8g onk ne wadtuhquabée weyaus, kah ne wishshuwussuonk, matta wompan8g: neit sephausuaen pish kuppohwhau eninneanutcheh, nesausuk tahshikquinne.
13.5 Kah sephausuaen pish ukkehkinneauoh, nesausuk tahshikquinog[k]ok, kah kusseh, enninneaonk, anu[k]kuk8kup monunneog eninneaonk matta sepagig, ut wadtuhquabit, neit sephausuaen pish ukkuppahwoh, nesausuk tahshikquinne nahohtôeu.
13.6 Kah sephausuaen pish ukkehkinneaumun nesausuk tahshikquinogkok nahohtôeu: kah kusseh, enninneaonk pohkinésit, kah enninneáonk matta sepagig ut wadtuhquabit, neit sephausuaen pish ukken8nuh pahkesu, ne mukke, kah pish kutchessittau wuthogk8unash, kah pish pahkesu.
13.7 Qut mukkée nano sepakem8uk ut wadtuhquabit, mahche nag sephausuaen, wutche uppahkesuonk, neit pish moneauau nahohtôeu nashpe sephausuaenin.
13.8 Sephausuaen nag, kah kusseh, mukke nano sepakem8 ut wadtuhquabeit, neit pish sephausuaen ukken8nuh, noh nishkeneunkqu[s]su: ne wutchek8onk.
13.9 W[u]tchek8e enninneaonk, ohtag wostompaut, neit pish pas8au sephausuaenuut.
13.10 Kah sephausuaen pish ukkehkinneamun kah kusseh, wompi mogqu[e]n ohtag wadtuhquabit, kah ne wompeteam8uk wishshuwussuongash, kah ke[t]eáe neetskesue weyaus ohtag mogquesuonganit.
13.11 Ne nukkone wutchekq ut wadtuhquabée weyausut, kah sephausuaen pish ukken8tamun, noh nishkeneunkqussu: matta pish ukkuppohwhoh, newutche noh nishkeneunkqussu.
13.12 Kah wutchek8onk nannón ut s8hqueit, ut mattuhquabeit, kah wutchek8onk nuhkuhkog, wame wadtuhquabit noh ne áninneadt, wutch uppuhkukqut yaen wusseet: nish noh adt nnagish.
13.13 Neit sephausuaen pish ukkehkinnauoh, kah kusseh, wutchek8onk nuhkuhkog wame weyaus, neit pish ken8nau noh ne áninnead[t] pahkesu: ne wame wompeayeu8, noh pahkesu.
13.14 Qut ne kesukok, keteteáe weyaus naumauut, noh pish nishkeneunkqussu.
13.15 Kah sephausuaen pish naum keteae weyaus, kah pish ukken8nuh, noh niskeneunkqussu, keteae weyeus, ne nishkeneunkqussum8, ne wutchek8onk.
13.16 Asuh keteáe weyaus, quinnuppem8ug, kah ôs8wem8 en wompiyeuut, neit pish peyaóneau sephausuénu,
13.17 Kah sephausuen pish wunnauuh; kah kusseh, enninneaonk quinnuppeit en 8wompésinnaat: neit sephausuen pish ukken8nuh neh áninneanutcheh pahkesu, noh pahkesu.
13.18 Kah weyaus noh ohtag, wadtuhquabit pwohkusháe mogquen: kah neetskon.
13.19 Kah ne mogquenit, ne wompi mogquen, asuh wompe-chohkag, wompi mishquompamukquodt: neit pish nohtinon sephausuenin.
13.20 Kah sephausuen nag kah kusseh, naumunat m8nóshin onk ne wadtuhquab, kah wishshuwussuonk wompag: neit sephausuen pish ukken8nuh nishkeneunkqussu, ne wutchek8e enninneaonk, ne póhqushau ut mogquenit.
13.21 Qut sephausuen nag, kah kusseh, ne wanne wompan8 wishshuwussuonk, kah matta m8noshininn8k ne wadtuhquab, kah pohkenompamukquodt, neit sephausuen pish ukkuppohwhoh, nesausuk tahshikquinne.
13.22 Kah sepakemoe sepakemouk, ut mattuhquabit, neit pish sephausuen ukken8nuh nishkeneunkqussu, noh enninneaonk.
13.23 Qut wompechohkag ne wáehquohtagkup kah matta sepakemun8, ne kussopitáe mogquesuonk, kah sephausuen pish ukken8nuh pahkesu.
13.24 Asuh weyaus, ohtag waduhquabit, n8tae chikohsuonk, kah keteaum8ug ne chôgohtag, ne wompéchohkag, wompi musquompamukquodt, asuh wompi.
13.25 Neit sephausuen pish ukkehkeneaumun kah kusseh, wishshuwussuonk wompag, ut ne wompéchohkag, kah naumunat m8nohshik onk ne wadtuhquab, ne wutchek8onk, ne pohkusheau ut chikohsuonganit, kah sephausuen pish ukken8nuh nishkeneunkqussu, ne wutchek8e enninneaonk.
13.26 Qut sàphausuen nag, kah kusseh, ne wanne wompano wishshwussuonk, ut wompi chokiyeuut, kah wanne m8nóshinunn8 onk ne wadtuhquab, kah pohkenompamukquodt, neit pish sephausuen ukkuppohwhoh nesausuk tahshikquinne.
13.27 Kah sephausuen pish ukkehkinneauoh, nesausuk tahshikquinogkok: sepakem8e sepakem8uk ut wadtuhquabit. neit sephausuen pish ukken8nuh nishkeneunkqussu, ne wutchek8e enninneaonk.
13.28 Kah wompe chohkag, ne wáehquohtagkup, matta sepakemun8g ut wadtuhquabit, kah pohkenompamukquok; ne chikohsue mogquesuonk: kah sephausuen pish ukken8nuh pahkesu, newutche, ne kussopitáe chikkohsuonk.
13.29 Kah wosketomp asuh mittamwossis, apehtunkqut enninneaonguh, ut muhpuhkukqut, asuh weeshitt8nit.
13.30 Neit sephausuen pish kuhkinneauau eninneaonguh, kah kusseh moneaumunat,m8naushik onk ne wadtuhquab, kah ne ohtag ogguhse weesóe meesunk, neit sephausuen pish ukken8nuh nishkeneunkqussu, ne mukkeontuppaonk, ne wutchek8onk ut uppuhkukqut, asuh ut weeshitt8unut.
13.31 Kah sephausuen nag, mukkeontupáe eninneaonk, kah kusseh, moneaumunneat matta m8noshininn8 onk ne wadtuhquab; kah na matta m8áno. meesunk; neit pish sephausuen kuppohwhau mukkeontupáe ánunneánutcheh nesausuk tahshikquinne.
13.32 Kah sephausuen pish kuhkinneauau enninneaonguh, nesausuk tahshikquinogkok, kah kusseh mukkeontupáonk matta sepageg, kah matta ohtano weesôe meesunk, kah monunneaumunat mukkeontupáonk, matta m8noshininno onk ne wadtuhquab.
13.33 Neit pish m8swau wuhhogkuh, qut mukkeontupáonk matta pish umm8sum8un, kah sephausuen pish kuppohwhau neh mákeontuponitch[e]h nesausuk tahshikquinne nahohtôeu,
13.34 Kah sephausuen pish kuhkinneam mukkeontupáonk, nesausuk tahshikquinogkok, kah kusseh, mukkeontuppáonk matta sepakemun8g ut mattuhquabit. kah monneaumunat, matta m8noshinin8g onk ne wadtuhquab: neit pish sephausuen ukken8nuh pahkesu, kah pish kutchissitto wuthogk8unash, kah pish pahkesu.
13.35 Qut mukkeontupáonk sepakemoe sepakem8uk ut mattuhquabit, mahche pahkesit.
13.36 Neit sephausuen pish wunnauuh, kah kusseh, mukkeontupáonk sepakem8uk ut mattuhquabit, sephausuen matta pish natinneham8 weesôonukquou, noh nishkeneunkqussu,
13.37 Qut mukkeontupáonk waeekqushikup moneaumuneat, kah m8onukquôu noh tanneguk, mukkeontupáonk neetskon, noh pahkesu, kah sephausuen pish ukken8nuh pahkesu.
13.38 Kah wosketomp asuh mittamwossis, ohtag ut weyause mattuhquabit, wequae chohkag, wompe wequae chohkag.
13.39 Neit sephausuen pish ukkehkeneaumun kah kusseh, ut weyause wadtuhquabit ne ohtag wequáe chohkagish pohkinne wompi, ne momóne chohki, ne adtannegig wadtuhquabit, noh pahkesu.
13.40 Kah wosketomp ummeesunk penushunk. noh mukukkontupau, noh pahkesu.
13.41 kah uppuhkukque meesunk n8kshunk wuskodtukquieu, noh m8sontupau, noh pahkesu.
13.42 Kah mukukkontupóunit, asuh mukukkontupáe muskodtukqut, ne ohtag enninneáonk, wompe mushquompamukquodt, ne wutchek8onk m8skem8 ut ummukukkontupóunit, asuh ummukukishkodtukqut.
13.43 Kah sephausuen pish ukkeihkeneaumun kah kusseh, mogquesue enninneaonk, wompag, mishquompamukquok, ut ummukukkontupóunit asuh ummukukishkodtukqut: neyáhunag wutchek8onk ut wadtuhquabée weyausut.
13.44 Noh wutchek8e wosketomp, noh nishkeneunkqussu, sephausuen pish ukken8nuh pannuppe nishkeneunkqussu, wuttinninneâonk ut uppuhkukqut ohteau. 
13.45 Kah noh wutchekq, noh apehtunkquit enninneáonk, wuthogk8unash pish nehnekukkomunash, kah uppuhkuk pish woshwutteau, kah pish ponam onkwheg, waàbe wussissitt8nìt: kah pish mau, nunnishkeneunkqus; nunnishkeneunkqus.
13.46 Wame kesukodtash noh enninneâonk pish ápehtauoncheh, pish nishkeneunkqussu, noh nìshekeneunkqussu, pish nonsiyeu poquodche tuppuksinn8wonganit, ne pish wutayeuonk.
13.47 Kah hogk8onk wutchek8e enninneáonk ne ohtag, ut w8lle m8nakinut, asuh hashabponakinit.
13.48 Asuh ut warput, asuh ut w8fut, asuh hashabpe asuh w8lle, asuh ut ohk8nat, asuh ne teagquodtag.
13.49 Kah enninneáonk ashkosquesit, asuh mushquompamukqussit, ut hogk8onganit, asuh ohk8nat, asuh ut warput, asuh ut w8fut, asuh mattagunne wiskq ne wutchek8e enninneáonk, kah pish ukkehkeneamun sephausuen.
13.50 Kah sephausuen pish naum enninneáonk, kah pish kuppohham ne enninneáonk nesausuk tahshikquinne.
13.51 Kah pish kuhkinneam enninneáonk nesausuk tahshikquinogkok: enninneàonk sepagkit ut hogk8onganit, asuh warput, asuh w8fut, asuh ut ohk8nat, wame ne ohk8nayeu8k, wutche auwohteaonk: ne enninneâonk, annusteóe wutchek8onk, ne nishkeneunkquodt.
13.52 Kah pish chikkossum hogk8onk, asuh warp asuh w8f, w8lle asuh hashabpe, asuh ne teagwe wiskq uttoh apit enninneáonk, newutche popóquodtamwe wutchek8onk, nish chikkohtau ut n8taut.
13.53 Kah sephausuen nag, kah kusseh, enninneáonk wanne sepageu ut hogk8onganit, asuh warput asuh w8fut, asuh ne teague ohk8nie wiskq.
13.54 Neit sephausuaen pish ann8team8, kutchissittauunat ne ápit enninneáonk, kah pish ukkuphamun nesausuk tahshikquinne, nahohtôeu,
13.55 Kah sephausuen pish kuhkinneam, mahche enninneâonk kutchessumit, kah kusseh enninneâonk matta pen8e unnussegk, kah enninneáonk matta sepagig, ne nishkeneungquodt, pish kutchikkossumun ut n8taut: ne anóme popóqui, asuh webe anomut asuh webe woskeche.
13.56 Kah sephausuen nag, kah kusseh, enninneáonk pohkenompamukqussit, mahche kutchessumit, neit pish wunnehnekukkomun wutch ne hogk8onganit, asuh wutch ne ohk8nat, asuh wutch warput, asuh wutch w8fut.
13.57 Kah ash naut ut hogk8onganit, asuh warput, asuh w8fut, asuh ohk8nie wiskq. ne póhkushie woskeche enninneâonk, n8taut pish kutut chikohsumun, ne âpit enninneáonk.
13.58 Kah hogk8onk asuh warp asuh w8f, kah teague hohk8nie wiskq, ne pish kodshittauon, kah enninneáonk amaéhtog, neit pish kutchissittauun nahohtóeu, kah pish pohki.
13.59 Yeu unnaumatuonk papaume wutchek8e enninneâonk, ut w8lle asuh hashbpe hogk8onganit, asuh warput asuh w8fut, asuh ne teague mattagunne wiskq, wuttittamunat pohki, asuh wuttittamunat nisheneunkquodt.
14.1 KAH Jehovah ken8nau Mosesoh, n8wau.
14.2 Yeu pish naumatuonk wutche watchequt, ne kesukok pish pahkhit, pish pas8au sephausuenuut.
14.3 Kah sephausuen pish sohham wutch tuppuksinn8wonganit, kah sephausuen pish ummoninneauoh, kah kusseh, wutchek8e enninneâonk neetskog, ut noh wachequt.
14.4 Neit sephauseun pish an8team8, kah pish neemunumwanshau noh pahkhet neesuog psuksesog keteaog kah pahkesitcheg, kah etchikkuppemesontug, kah mask8kag, kah hysop.
14.5 Kah sephausuen pish ann8team8, kah pish nushau pasuk8 psuksesoh: ut ohkee wishquadt, waabese pomantamoe nippeit.
14.6 Kah pomantamwae psuksem, pish wunnemunoh, kah utchikkupyemesontug, kah mask8kag kah hysop, kah pish upwogkinnumun, ut 8sqheonganit psuksem noh nashomukup, waabese pomantamwae nippeit.
14.7 Kah pish wusseauhkóuh, noh pahkhit wutch 8chequenneat, nesausuk tahshit nompe; kah pish uppakheuh, kah pish ponunau, pomantamóe psuksesoh, ut woskeche ohteakonit.
14.8 Kah noh pahkhit, pish kutchissittau wuthogk8unash, kah pish m8sum wame ummesunk, kah pish kutchissum8h ut nippeit, onk woh pahkesu, kah ne mahchein nag pish petutteau tuppuksinn8wonganit, kah pish uppu poquadchikkomuk nesausuk tahshikquinne.
14.9 Kah pish n nih nesausuk tahshikquinokok, pish m8sum wame ummeesunk, uppuhkukqut, kah 8weeshitt8nôunut, kah ummomóunoh, wame ummeesunk pish wuttummussumunash, kah pish kutchissittau wuthogk8unash, kah pish kutchissittau 8weyaus ut nippekontu, kah pish pahkesu.
14.10 Kah ut shwosuk tahshikquinogkodtut pish neemunau neesuoh nomposhimwe lamboh, pannuppeyeuutcheg, kah pasuk squoshimwe lambe, ne negonne kodtum8k, pannuppeyeuit, kah nishwinash Omersash pasquag n8h[b]ik, wutche meetsue sephausuonk, kenukkenausu pumme, kah pasuk wunnonteamése pummee.
14.11 Kah sephausuen noh pahkheont, pish neepauweheau wosketompuh noh pahkhetche, kah yeush, ut anaquabit Jehovah, ut mukkineâe kommukque squontamut.
14.12 Kah sephausuen pish nemunau pasuk8 nomposhimwe lamboh, kah pish sephausinneuh wutch panneseáe sephausuonk, kah wunnonteamese pummee; kah pish papaumenumun wutche papaumenumwe sephausuonk, ut anaquabit Jehovah.
14.13 Kah pish nushau nomposhimwe lamboh, ut ayeuonganit ne adt nushont matcheseongane sephausuongoh, kah chikkohtae sephausuongoh, ut wunneetupanatamwe áyeuonganit, newutche neyane matcheseáé sephausuonk wuttaihe sephausuen neyane panneseae sephausuonk: anue wunneetupanatamweyeu8.
14.14 Kah sephausuen pish nemunum panneseáe sephausue wusqueheonk, kah sephausuen pish upponamauon wuttinohkôunne wosketuttauogut, neh pahkhetcheh, kah ut wuttinohkôunne kehtuhquáunitch, kah ut wuttinohkôunne keihtuhquasetit.
14.15 Kah sephausuen pish nohwuttinum né wunnonteamese pummee, kah pish wussokanumun sephausuen ummenadcheane anomanutcheg.
14.16 Kah sephausuen pish pwogkinnum wuttinnohkóunne wuttinnuhwhunitch, ut pummeit, ne ummenadcheane anómanutcheit, kah pish seaóhteau pummee nesausuk tahshit nompe, ut anaquabit Jehovah.
14.17 Kah ne ashqshunk pumme, ne ummenadcheane anomanutcheit, sephausuen pish upponamun wuttinohkôunne wosketuttauogut, noh pahkhet, kah ut wuttinohkôunne ukkeihtuhquanutcheit, kah wuttinohkôunne keihtuhquasetit, woskeche panneseae sephausuongane wusqueheonganit.
14.18 Kah ne ashqshunk pumme, ne wuttinnomanutcheit sephausuen pish upponamun uppuhkukqut noh pahkhet, & sephausuen pish 8nauwadtuwâheuh ut anaquabit Jehovah.
14.19 Kah sephausuen pish sephausu, matcheseongane sephausuonk, kah pish wunnauwadtuwaheau, noh pahkhet wutch wunnishkeneunkqussinneat, kah ne mahche, pish nushau chikohtae sephausuonk.
14.20 Kah sephausuen pish sephausu chikohtae sephausuonk, kah meetsue sephausuonk ut Altarut, kah sephausuen pish 8nauwadtuwaheuh, kah pish pahkesu.
14.21 Kah noh matchekit, kah wunnutcheg n8nunnumunit: neit pish neemunau pasuk8 nomposhimwe lamboh wutch panneseae sephausuonk, wutche papaumenumwé 8nauwadtuwahéonat: kah nequtchippi piukque chippag pasquag n8khik kenukkenósu pummee, wutche metsue sephausuonk, kâh wunnonteamese pummee.
14.22 Kah neesuog turtle wuskuhwhunnanaog, asuh nesuog wuskuhwhunnanamésog, neh wunnutcheg tapenumunit: kah pasuk pish matcheseongane sephausuonk, kah onkatuk chikohtae sephausuonk,
14.23 Kah néh pish uppas8oh, shwosuk tahshikquinogkodtut, wutche uppahkheaonk wuhhogkuh, en sephausuenuut, ut mukkinneaekommukque squontamut, ut anaquabit Jehovah.
14.24 Kah sephausuen pish nemunau nomposhimwe lamboh, wutche panneseae sephausuonk, kah ne wunnonteamese pumme, kah sephausuen pish pápaumenumun, wutche papaumenumwe sephausuonk ut anaquabit Jehovah.
14.25 Kah pish nushau nompashimwe lamboh wutch panneseae sephausuonk, kah sephausuen pish neemunum, ne nawhutche panneseae sephausuongane wusqueheonk: kah pish upponamun wuttinohkôune wosketuttauogkut neh pahkhetcheh: kah ut wuttinohkôunne kehtuhquanitchit kah ut wuttinohkóunne kehtuhquasetit.
14.26 Kah nawhutch pummee, sephausuen pish wussokanumun ut sephausuen ummenadcheane anomunutchit.
14.27 Kah sephausuen pish seauhteau nashpe wuttinohkôunne wuttinnuhwhunitch, nawhutch pummee ne ummenadcheanutchit: nesausuk tahshit nompe, ut anáquabit Jehovah.
14.28 Kah sephausuen pish ponam nawhutch ne pummee, ne wuttinnomunutchit: ut wuttinohkôunne wosketuttauogkut, noh pahkhit, kah ut wuttinohkôunne ukkeihtuhquanutchit kah ut wuttinohkôunne ukkeihtuhquasetit: ut ayeuonganit panneseae sephausuongane wusqueheonganit.
14.29 Kah ne ashqshunk pummee, ne sephausuen wuttinnomenutchit, pish upponamun, uppuhkukqut noh pahkhit: 8náuwadtuwaheónat ut anaquabit Jehovah.
14.30 Kah pish mag8 pasuk8 turtlee wuskuhwhunnanamesoh asuh wuskishae wuskuhwhananaog neh wunnutcheg tapenuk.
14.31 Ne wunnutcheg tapenuk, pasuk wutch matcheseongane sephausuonk, kah onkatuk wutch chikohtae sephausuonk, weeche metsue sephausuonk, kah sephausuen pish 8nauwadtuwaheuh ne pahkhetche, ut anaquabit Jehovah.
14.32 Yeu naumatuonk papaume nagum noh wachek8e enninneadt, noh wunnutche, matta tapenum8g ne woh waj pahkhit.
14.33 Kah Jehovah ken8nau Mosesoh kah Aaron, n8wau,
14.34 Peyâôg ohkeit Kanaan, ne anumauunôg wutch ahtoonk: kah nuppon wutchek8e enninneaonk wetuómut, ut ohkeit, ne kutohtoonganoóut.
14.35 Neit noh pish peyau, waékittog, kah pish wuttinnon sephausuenuh, n8wadt, onatuh enninneaónk naeihtait ut wetuómut.
14.36 Kah sephausuen pish an8team8, kah pish mahchekomukquehteáog wetu asquam papetutteakup sephausuen, ukkehkinneauónat enninneaonguh, ishkont wame ne ohtag wetuómut, woh nishketeauun: kah ompetag sephausuen pish petutteau ukkehkeneaumunat wetu.
14.37 Kah pish kuhkinneauau enninneaonguh, kah kusseh, enninneaonk ohtag sussuppongkomuk, puppuhke hunnompàsik, ashkoshquompamukqussit, asuh mushquompamukqussit. kah monunneauónat m8nóshik onk ne sussuppongkommuk.
14.38 Neit sephausuen pish sohham ne wutch wetuómut, en squontamut wetuómut: kah pish kuppohham wetu nesausuk tahshikquinne.
14.39 Kah sephausuen pish qushkeu nesausuk tahshikquinogkok: kah pish wunnaumun, kah kusseh, enninneaonk sepagit, ut sussipponkkomuk.
14.40 Neit sephausuen pish ann8team8, kah nag pish amaunnumwog qussukquanash, ne ápit enninneaonk: kah pish wussohwhôkonâoash en poquadchotanát, en nishkeneungque ayeuonganit,
14.41 Kah pish wutchekhomwaheun ne wetu, anomukkommuk, waéénu. kah pish wussokanumunneau ne puppissi chekhammohettit, en poquadch8tanat, en nishkeneunkque áyeuonganit.
14.42 Kah nag pish nemunnumwog onkatogish qussukquanash, kah pish ne wunnompatauunneau, yeush qussukquanash: kah pish nemunum onkatuk puppissi, kah pish wussiss8numun wetuómut.
14.43 Kah enninnáonk wonk quskeit, kah ut pokishont weetuomut, mahche amaunuk qussukquanash, kah mahche chekhog weetu, kah mahche suss8unuk.
14.44 Neit sephausuen pish peyau, kah pish ukkehkinneaumun, kah kusseh, enninneáonk sepagit wetuómut: ne pohpóquttamwe wutchek8onk ut wetuómut, ne nishkeneunkquodt.
14.45 Kah pish s8hqunum wetu, nish qussukquanash, kah ne timbernash, kah wame puppissi ne wetuómut, kah nish pish wuss8h8wuttaunnash en poquodch8tani, en nishkeneungque ayeuonganit.
14.46 Kah noh petutteadt wetuómut, wame kesukodtash ne kophog, noh pish nishkeneunkqussu nó pajeh wunnonk88k.
14.47 Kah noh káit ne wetuómut, pish kutchissittau wuthogg8unash, kah noh meetsit ne ut wetuómut, pish kutchissittau wuthogk8unash.
14.48 Kah sephausuen peyont, petutteadt, kah kuhkinneog, kah kusseh, enninneáonk matta sepakeu ut wetuómut, mahche wetu suss8nósik, neit pish sephausuen ken8tam wetu pohki, newutche enninneáonk neetskehteauun.
14.49 Kah pish nemunau, pahketeauunat wetu, neesuog psuksesoh: kah utchikkuppemusontugk kah mask8kag, kah hysop.
14.50 Kah pish nushau pasuk8h psuksesoh, ut ohkéé wisquadt, waabese pomantamwáe nippeit.
14.51 Kah pish nemunum utchikuppemesontugk, kah hysop, kah mask8kag, kah keteáe psuksem, kah pish upwogkinnumunash ut 8sqheonganit noh noshit psuksem, kah ut pomontamwáe nippeit, kah pish wusseauhkon wetuômut, nesausuk tahshit nompe.
14.52 Kah pish pahketeau wetu nashpe 8sqheonk psuksem, kah nashpe pomontamwáe nippe, kah nashpe keteáe psuksem, kah nashpe utchikuppemusohtugk, kah nashpe hysop kah nashpe mask8kag.
14.53 Kah pish ponunau keteâe psuksesoh, ut poquadch8tanat, ut woskeche ohteakonit: kah pish wunnauwadtuwáhtau wetu, kah pish pohki:
14.54 Ne unnaumatuonk nishnoh wutchek8e enninneâonk, kah mukkeontuppáonk.
14.55 Kah papaúme wutchek8e hogk8onk, kah ut wetuómut.
14.56 Kah wutch mogquesuonk, kah wutch mukkée, kah wutch wompe chohkag.
14.57 Kuhk8tomuhkonat ut ukkesukkodtume nishkeneunkqussit, kah ut ukkesukkodtume pahkesit: ne unnaumatuonk wutch wutchek8onk.
15.1 KAh Jehovah ken8nau Mosesoh kah Aaronoh n8wau,
15.2 Ken8n8k wunnaumonuh Israel, kah nag unnôk, Howae wosketomp sohwutchuog wutch weyáusut, ne wussohwutchuwaneunk, waj nishkeneunkqussu.
15.3 Kah yeu pish wunnishkeneunkqussuonk, ut wussohwutchuwanénat, 8weyaus sohwutchuog, asuh kuppohhósik 8weyaus wutch wussohwutchuwannenat: ne wunnishkeneunkqussuonk.
15.4 Nishnoh appin uttoh kait, noh sohwutchuwanneit, pish nishkeneunkquodt, kah nishnoh auwohteaonk, ne quenapit, pish nishkeneunkquodt.
15.5 Kah howan toh masinuk wutappin, pish kutchissito wuthogk8unash, kah pish kutchessum8 ut nippeit. kah pish nishkeneunkqussu nô pajeh wunnonk8ut.
15.6 Kah noh apit, ne auwohteâonk, ne quenapit noh sohwutchuanit, pish kutchessit8 wuthogk8unash, kah pish kutchessum8 ut nippeit, kah pish nishkeneunkqussu nô pajeh wunonk8ut.
15.7 Kah noh masunuk 8weyaus noh sohwutchuanit, pish kutchessitt8 wuthogk8unash, kah pish kutchessum8 ut nippeit, kah pish nishkeneunkqussu nô pajeh wunnonk8ut.
15.8 Kah noh sohwutchuanit suhquonont neh pahkesinitcheh, neit pish kutchessittau wuthogk8unash, kah pish kutchessum8 ut nippeit, kah pish nishkeneunkqussu nô pajeh wunnonk8ut.
15.9 Kah nishnoh sadle ne noh quenapit noh sohwutchuanit, pish nishkeneunkquodt,
15.10 Kah nishnoh howan ummussunnumun ne teag ne agwe ohtag, pish nishkeneunkqussu nó pajeh wunnonk8ut, kah noh nish kóunnukish, pish kutchessumau wuthogk8unash, kah pish kutchessum8 ut nippeit, kah pissh nishkeneunkqussu nô pajeh wunnonk8ut.
15.11 Kah nishnoh howan noh masunont noh sohwutchuanit, kah matta kussenitchag ut nippekontu, pish kutchessittau wuthogk8unash, kah pish kutchessum8 ut nippeit kah pish nishkeneunkqussu nô pajeh wunnonk8ut.
15.12 Kah ohkéé wishq, ne masunuk noh sohwutchuwanit, pish sukquhkon, kah nish noh mehtugque wishq pish kutchessittauun ut nippeit.
15.13 Kah noh sohwutchuanit, pahkhet wutch wussohwutchuwanenat; neit ogketamwanshau wuhhogkuh nesausuk tahshikquinne, wutche pahkheaonk, kah pish kutchessittau wuthogk8unash, kah pish kutchessittau 8weyaus ut pomantamwáe nippeit, kah pish pahkesu.
15.14 Kah shwosuk tahshikquinukok, pish nemunumwanshau wuhhogkuh, nesuoh turtlesoh, asuh neesuoh wuskuhwhunnanámesoh: kah pish peyau anaquabit Jehovah, ut mukkinneáe-kommukque squontamut, kah pish wuttinnumauóneau sepháusuéneuh.
15.15 Kah sephausuen pish nah ummagunoh, pasuk matcheseáe sephausuonk, kah onkatuk chikohtáe sephausuonk; kah sephausuen pish 8nauwadtuwaheuh anáquabit Jehovah, wutche wussohwutchuwáneonk.
15.16 Kah howae wosketomp, weepam8e wuskannem sohwetunkqut, neit pish kutchissittau wame wuhhog nippekontu, kah pish nishkeneunkqussu nô pajeh wunonk8ut.
15.17 Kah nishnoh hogk8onk, kah nishnoh ohk8n, pogkushik ne weepamue wuskannem pish kutchissittauun ut nippekontu, kah pish nishkeneunkquodt nô pajeh wunnonk8ut.
15.18 Kah mittamwossis neh wosketomp neesukeh, nashpe weepam8e wuskannem: nag pish wonk kutchissumaog wuhhogkauh ut nippekontu, kah pish nishkeneunkqussuog nó pajeh wunnonk8ut.
15.19 Kah mittamwossis qussinausit, kah ne suhwhutchuog ut weyausut, wusqueheonganú8k: noh pish chippitteau nesausuk tahshikquinne, kah nishnoh howan noh masunont, pish nishkeneunkqussu nô pajeh wunnonk8ut.
15.20 Kah nishnoh teag ne apsuk chippitteadt, pish nishkeneunkquodt, kah nishnoh teag wutahpappin, pish nishkeneunkquodt.
15.21 Kah nishnoh howan masunuk n noh wutappin, pish kutchissittau wuthogk8nash, kah pish kutchissumau wuhhogkuh ut nippekontu, kah pish nishkeneunkqussu nó pajeh wunnonk8ut.
15.22 Kah nishnoh howan ummussinnumun ne appapit, pish kutchissittau wuthogk8unash, kah pish kutchissumau wuhhogkuh ut nippekontu, kah pish nishkeneunqussu nó pajeh wunnonk8ut.
15.23 Kah ohtag wutapinneat, asuh auwohteaonk ne ahpapit mussunuk, pish nishkeneunkqussu nô pajeh wunnonk8ut.
15.24 Kah wosketomp wunnamuhkut wehpamont, kah qussinausit, neit pish nishkeneunkqussu nesausuk tahshikquinne: kah nish noh appin ne sepsuk pish nishkeneunkquodt.
15.25 Kah mittamwossis qussinausit m8chetikquinne, mahche aquompae chippitteadt, asuh qussinausit mahche chippitteadt wame kesukodtash nishkeneunkque quassinausitchish, neyane ukkesukodtume chippekonat pish nishkeneunkqussu,
15.26 Nishnoh appin ne sepsik, wame ukqussinausue kesukodtash, pish wutahqhikqun, chipp8tae appinneat: kah nishnoh ne ahpapit, pish nishkeneunkquodt neyane wutchipp8tae nishkeneunkquot8m.
15.27 Kah nishnoh pasuk nish masunuk, pish nishkeneunkqussu, kah pish kutchissittau wuthogk8unash, kah pish kutchissumau wuhhogkuh ut nippekontu, kah pish nishkeneunkqussu nô pajeh wunnonk8ut.
15.28 Kah pahkhit wutch ukqussinausinneat, neit pish ogketamwanshau wuhhogkuh nesausuk tahshikquinogkod, kah ne mahche n nag pish pahkesu.
15.29 Kah shwosuk tahshikquinogok, pish neemunau neesuoh turtlesoh, asuh neesuoh wuskuhwhannanámesoh, kah pish uppaudtauónuh sephausuénunnuut mukkinneaekommukque squontamut.
15.30 Kah sephausuen pish mag8 pasuk8 matcheseae sephausuonk, kah onkatuk chikohtae sephausuonk: kah sephausuen pish wunnauwadtuwaheuh ut anaquabit Jehovah, wutche ukqussinausue nishkeneunkqussuonk.
15.31 Kah ne pish kutchippin wunnaumonuh Israel wutch wunnishkeneunkqussuongan8óut, matta wunnupp8unnaóut, ut wunnishkeneunkqussuongan8óut, nishketeauwuhhittit nut-tabernaklum, ne kenugke wuhhogkaóut.
15.32 Yeu unnaumatuonk wutch noh sohwutchuwanit, kah wutch noh weepam8wae wuskannem sohweetunkqut, wunnishhikqunat
15.33 Kah wutch noh qussinausue mahchinadt, kah wutch noh sohwutchuanit wutch wosketomp, kah wutch mittamwossis: kah wutch wosketomp, noh nesuk neh nishkeneunkqussinutcheh.
16.1 KAh Jehovah ken8nau Moses, mahche nuppinit nesuoh wunnáumonuh Aaron, sephaushettit ut anáquabit Jehovah kah napohettit.
16.2 Kah Jehovah unnau Mosesoh, Ken8s Aaron kemat, matta wunnagwutteáe peyónat, ut wunnetupanatamwe ayeuonganit, unnóme adtnikheganit: anaquohtag petwohtag monaneteáe appuonganit, ne waabese Arkut, onk woh mat nupp8, newutche ut matokqsut, nen pish nunnogqus, ut ne petwohtag monaneteáe appuonganit.
16.3 Yeu pish wunnashpe peyon Aaron, ut wunnetupanatamwe ayeuonganit, oxenemes woshkoshimo wutch herdut, wutch matcheseongane sephausuonk, kah ram wutch chikohtáe sephausuonk.
16.4 Noh pish hogk8 wunnetupanatamwe hashabponag, kah hashabponagane breeches, pish upponamun 8weyausut: kah hashabponagane puttukquobus pish puttukquobussu, kah nashpe hashabponagane uppuhkukqut ahhohtag, pish wunnéheun, nish wunnetupanatamwe hogk8ongash, kah pish kutchissittau wuhhog ut nippekontu, kah pish wuthogquin.
16.5 Kah pish nemunau wutch ummukkinneonganit Israel, nesuoh nomposhimwe goansoh, wutch goatsut, wutche matcheseongane sephausuonk, kah pasuk ram wutch chikohtae sephausuonk,
16.6 Kah Aaron pish sephausu oxenesoh wutch matcheseongane sephausuonk, neh wutche wuhhogkuh, kah pish wunnauwadtuwáheau wuhhogkuh, kah wutch week.
16.7 Kah pish nemunau nesuoh nomposhimwe goatsoh, kah pish wunnepauweheuh ut anaquabit Jehovah, ut mukkinneáekommukque squontamut.
16.8 Kah Aaron pish tanohtôadtu neesuoh nomposhimwe goatsoh, pasuk tanohtôadtuonk wutch Jehovah, kah pasuk tanohtôadtuonk wutch pohquohhámoe goat.
16.9 Kah Aaron pish pas8tshanau noh goat neh wuttittanohtôadtuonk Jehovah pagshik kah pish ummagunuh matcheseongane sephausuonk.
16.10 Qut nomposhimwe goat, noh wuttittanohtôadtuonk pohquohhamoe goat pagshik, pish keteae nepauweheau anaquabit Jehovah, neh wunnashpe wunnauwadtuwahuónat: kah ummoncheaheoneat, wutche pohqohhamoe goat, en touohkomuk.
16.11 Kah Aaron pish pas8tshanau oxenoh wutch matcheseae sephausuonk, neh wutche nagum, kah pish wunnauwadtuwaheau wuhhogkuh kah wutche week, kah pish nushau oxenoh wutch matchese[á]e sephausuonk ne wutch nagum.
16.12 Kah noh pish nemunum censer numuohteau n8tae mohkossaash, wutch Altarut []t anaquabit Jehovah: kah wunnutcheganit numwohteau incense, ne wetemunge. quok spices, pishquehthausuash: kah pish uppaudtauun anôme onkwhonganit,
16.13 Kah pish ponam incense ut n8taut, ut anaquabit Jehovah, onk incensee matokqs woh nuhkuhkom pehtwohtae monaneteae appuonk, waabese ohtag wauwâonk, onk woh mat nupp8.
16.14 Kah pish nemunum nawhutch 8sqheonk ox, kah pish wusseauhkon nashpe wuttinnuhwhunitch, ut pehtwohtae monaneteae appuonganit, wutchepwôau kah anaquohtag pehtwohtae monaneteae appuonganit, pish seauhkon nawutche wusqueheonk, náshpe wuttinnuhwhunitch nesausuk tahshit nompe.
16.15 Kah pish nushau nomposhimwe goatsoh, wutch matcheseae sephausuonk, noh wutche missinninnuog, kah pish paudtou wusqueheonk, anóme onkwhonganit: kah pish wuttinteauun noh wusqueheonk neantonkup 8sheonk oxen, kah pish wusseauhkon ut pehtwohtáe ummoneteae appuonganit kah anaquohtag monaneteae appuonganit.
16.16 Kah pish wunnauwadtuwatou wunnetupanatamwe ayeuonk, newutche wunnishkeneongqussuongan8 wunnaumonuh Israel, kah newutche uppanneseonganóash, kah wame ummatcheseonganóash, kah ne pish wuttinteauun mukkinneaekommuk, ne wetomukquehettit, ut nashauwe wunnishkeneunkqussuóut.
16.17 Kah na pish matta howan, ut mukkienáekomukqut, petutteadt, 8nauwàdtuwahuônat ut wunneetupanatamwe ayeuonganit, no pajeh wussohhamunat: kah nô pajeh 8nauwadtheonat wuhhogkuh, kah wutche weetu, kah wutche wame moeuwekomongane Israel.
16.18 Kah pish sohham en Altarut, ne ohtag anaquabit Jehovah, kah pish 8nauwadttittauun; kah pish nemunum nawhutche 8sqheonk oxen, kah nawhutch 8sqheonk nomposhimwe goats, kah pish upponamun wutaskonit Altar, waéénu,
16.19 Kah pish ne ut wusseauhkon wusqueheonk, nashpe wuttinnuhwhunitch, nesausuk tahshit nompe: kah pish uppahketeauun kah 8netupanatamwah[t]in; wutch wunnishkeneunkqussuongan8óut wunnaumonuh Israel.
16.20 Kah kesteunk 8nauwadtitteaunat wunneetupanatamwe ayeuonk, kah mukkinneaekommuk, kah Altar; pish pas8tshanau nomposhimwe goat noh keteadt.
16.21 Kah Aaron pish ponam naneeswe wunnutchegash uppuhkukqut keteae nomposhimwe goat., kah pish samp8au ut waâbese wame ummatcheseongash wunnaumonuh Israel, kah wame uppanneseongash, kah wame ummatcheseongash, kah pish upponamunash uppuhkukqut nomposhimwe goat, kâh pish ummoncheaheuh, nashpe wunnutcheg tapenumwe wosketomp, en touhkomukqut.
16.22 Kah nomposhimwe goat, pish nayeutam wame ummatcheseongash, en chipohkit, kah pish moncheaheau nomposhimwe goats en touohkommukqut.
16.23 Kah Aaron pish peyau en mukkinneaekommukqut, kah pish amaunum hashabponagune hogk8unash, nish agkupash, petutteadt wunnetupanatamwe ayeuonganit, kah na pish wunnukodtumunash.
16.24 Kah pish kutchissittau 8weyaus nippekontu, ut wunnetupanatamwe ayeuonganit kah pish hogk8, wuthogk8ongash, kah pish sohham, kah pish mogou wutchikohtae mag8onk, kah wutchikohtae mag8ongan8 missinninnuog, kah pish wunnauwadtuwaheau wuhhogkuh, kah wutch missinninnuog
16.25 Kah wees ne matcheseae sephausuonganit pish wutchikossumun ut Altarut.
16.26 Kah noh moncheaheont nomposhimwe goatsoh, wutche pohquohamóe goat, pish kutchissittau wuthogk8unash, kah pish kutchissittau 8weyaus nippeit, kah, ne mahche, neit pish petutteau tuppuksinn8onganit.
16.27 Kah oxen wutch matcheseae sephausuonk, kah nomposhimwe goats wutch matcheseae sephausuonk, noh 8sqheonk petukodtómukup, wunnauwadthuônat ut wunnetupanatamwe ayeuonganit, pish wussohh8wunuh en poquadchit tuppuksinn8onganit, kah na pish wuttit chikohsumuneau n8taut, wutushkonauh, kah 8weyaus8 káh umm8yeu:
16.28 Kah noh pish chagosikish, pish kutchissittau wuthogk8unash, kah pish kutchissittau 8weyaus ut nippeit, kah ompétak pish petutteau tuppuksinn8wonganit.
16.29 Kah yeu pish wutche ken michemohtag kuhk8waonk: nesausuk adtahs8it nepauz piogkukquinhog nepauz, pish kutonkapunanomw8 kukketeahogkon8woog, kah matta pish toh kutusseumw8, noh ne adt nekit, asuh pen8wodt noh na adt pen8wohteadt kenugke kenaau.
16.30 Newutche yeu kesukok {sephausuen} pish k8nauwadtuwahukou, kuppahkhikqunnáout, wutch wamé kummatcheseonganoóut, ut anaquabit Jehovah, pish kuppahkhitteamw8
16.31 Anwohsin8e sabboth ne pish wutch kenaau, kah pish kutonkapunnanomw8 kukketeahogkon8wóog, nashpe michemohtag kuhk8waonk.
16.32 Kah sephausuen noh sasequnit kah noh wunnutcheg nomwohtauut, wutussenat sephausue áninnohsuonk nompenónat 8shoh, noh pish wunnauwadtuwáhuau, kah pish hogk8 nashabponagane hogk8ongash kah wunneetupanatamwe hogk8ongash.
16.33 Kah pish wunnauwadtuwahtau wunnetupanatamwe sanctuary, kah mukkinneae kommuk, kah Altar pish wunnauwadtuwohtau. kah sephausuenuog, kàh wame moeuwehkomongane missinninnuog pish wunnauwadtuwaheuh.
16.34 Kah yeu pish kuhk8waonk wutche kenaau micheme, wunnauwadheonat wunnaumonuh Israel, wutche wame ummatcheseongan8ash, pasukqut kodtumwae, kah wutussen neanunn8nont Mosesoh.
17.1 KAh Jehovah ken8nau Mosesoh n8wau;
17.2 Ken8s Aaron, kah wunnaumonuh, kah wame wunnaumonuh Israel, kah nag us, Yeu Jehovah an8teamwut, n8wau,
17.3 Nishnoh wosketomp wekit Israel, noh nashont oxen, asuh lamb, asuh goat, ut tuppuksinn8onganit, asuh noh noshont ut poqu[a]dche tuppuksinn8onganit.
17.4 Kah matta pas8onk ut mukkinneáe kommukque squontamut, ummagunnaóut sephausuonk en Jehovahut, anaquohtag wut-Tabernákleum Jehovah, 8sqheonk pish ogquontamauau noh wosketomp, noh seahham wusqueheonk, kah noh wosketomp pish tummetahwhau wutch kenugke ummissinninneumut.
17.5 Onk woh wunnaumonuh Israel, paudtóog wussephausuonganóash, nish sephaushetticheh, ut woskeche ohteakonit, woh nish uppaudtinnáoash en Jehovahut, en mukkinneáekommukque squontamut, en sephausuenuut, kah woh wussephausinneaóash wutche wunohteáe mag8ongane sephausuongash, en Jehovahut,
17.6 Kah sephausuen pish seauhteau wusqueheonk ut wut-Altarumut Jehovah, en mukkinneaekommukque squontamut kah pish chikokossum wees, wutch wetemungquok en Jehovahut.
17.7 Kah nag matta pish wonk sephauseog, wussephamauwaonganoash mattannitt8h, neh nanwun8dsquae asuhkauáhetticheh: yeu pish nag micheme kuhk8waonk pannuppe uppometuongan8ôut.
17.8 Kah pish nag kuttinôog, nishnoh wosketomp ut weekit Israel, asuh pen8wot, noh ne adt penuwohteait: sephausit chikohtae mag8onk, asuh sephausuonk.
17.9 Kah matta paudtau8g mukkinneaekommukque squontamut, sephausunnat en Jehovahut, noh wosketomp, Pish tummetahwhau wutch ummissinninneumut.
17.10 Kah nishnoh wosketomp ut wekit Israel, asuh pen8wot, noh pen8wohteait kenugke nahoh, meechik ne teague wusqueheonk: nen pish nutayeukonittue ponamau nuskesuk noh keteahogkou noh mechik wusqueheonk, kah nuttummetah wutch kenugke ummissinninneumut.
17.11 Newutche ukketeaonk weyaus ohteau wusqueheonganit: kah kuttinnumauunneau ut Altarut, wunnauwadheoneat kukketeahogkon8wóog: newutche ne wusqueheonk wunauwadtuwaheont keteahogkôun[o]h.
17.12 Newajeh unnog wunnaumonuh Israel, Wanne keteahogkou kenugke kenaau, pish meechu wusquehéonk: kah pen8wot noh pen8wohteadt kenugke kenaau, matta pish meechu wusqueheonk.
17.13 Kah nishnoh wosketomp wutch wunnaumonat Israel, asuh wutch pen8wohteaut, noh pen8wohteadt kenugke nahoh, adchonont touohkomukque puppinashimwoh, asuh puppinshaas noh woh m8whut, pish seahham ne wusqueheonk, kah pish wutunkhumun nashpe puppissi.
17.14 Newutche ne ukketeaonk wame weyaus, ne wusqueheonk ne keteaonk: newaj nuttinnomp wunnaumonuh Israel,, Matta pish kummeech8mw8, 8sqheonk ne teagwe weyaus, newutche ukketeahogkou wame weyaus, ne ohteau wusqueheonganit, howan meechik pish tummetahwhau.
17.15 Kah nishnoh keteahogkou m8hwhont nupp8e muhhogkuh, kah s8kuhkausik, uttoh an noh ne adt neekit, asuh pen8wot noh pish naneeswe kutchissittau wuthogk8unash, kah kutchissumau nippe, kah pish nishkeneunkqussu pajeh wunnonk8ut, kah neit pish pahkesu.
17.16 Kah matta nish kutchissittauug, kah matta kutchissittauug 8weyaus, neit pish naiyeutam ummatcheseonk.
18.1 KAh Jehovah ken8nau Mosesoh, n8wau,
18.2 Ken8s wunnaumonuh Israel, kah nag us; Nen Jehovah kum-Manitt8mw8.
18.3 Neyanag usseongash ut ohkit Egypt, ne wadohkeóg, matta pish kutusseineau, kah neaunag usseongash ut ohkit Kanaan, ne pas8unógkup, matta pish kutusseineau: kah ut ukkuhk8waonganoóut matta pish kuppomusháuneau.
18.4 N8sittum8ongash pish kutussemw8, kah nukkuhk8waongash pish kenanawehteomw8, nish kuppomushontamunnaóut: nen Jehovah kum-Manitt8mw8.
18.5 Newáj pish kenanawehteomw8 nukkuhk8waongash, kah n8sittum8ongash, nish wosketomp usseit, kah nish pish wunnashpe pomantamunash, nen Jehovah.
18.6 Wanne howan kenaau pish uppas8sukauoh, 8weyusue pas8tauwomoncheh 8wohshwunnumauónat ukkôsuonk, nen Jehovah.
18.7 Ukkôsuonk k8sh, kah ukkôsuonk kokas matta pish k8woshwunnum8un, noh kokas, matta pish k8woshwunnum8 ukkôsuonk.
18.8 Ukkôsuonk ummittamwussoh k8sh, matta pish k8woshwunnum8un: ne k8sh ukkôsuonk.
18.9 Ukkôsuonk ketompas, wuttaunoh k8sh asuh wuttaunoh kokas, noh nekit ut weetuomut, asuh neekit ut touwe, matta pish k8wóshwunnum8 nag ukkôs8ongan8.
18.10 Ukkôs8ongan8 kenaumon wuttaunoh, kuttaunog wuttaun8uh, matta pish k8woshwunnum8 nag ukkôus8ongan8 newutche nag kukkôussuonk.
18.11 Ukkôussuonk k8sh ummittamwussoh wuttaunoh, neh waneechanutcheh k8sh, noh kummissis, matta k8woshwunnum8 ukkôussuonk.
18.12 Uhkôussuonk k8sh ummissesoh matta pish k8woshwunnum8un, neh k8sh uppas8tauomuh.
18.13 Ukkôussuonk k8sh ummissesoh matta pish k8woshwunnum8un, newutche noh kokas uppas8tauomuh.
18.14 Ukkôussuonk k8sh wematoh matta k8woshwunnum8un, ummittamwussoh matta pish kuppasukauoh, noh kokummes.
18.15 Ukkôussuonk kusshim matta pish k8woshwunnum8un, noh kenaumon ummittamwussoh, matta pish k8woshwunnum8 ukkôussuonk.
18.16 Ukkôussuonk keemat ummittamwussoh matta pish k8woshwunnum8un: ne kemat ukkôussuonk.
18.17 Ukkôussuonk mittamwossis, kah wuttaunoh, matta pish k8woshwunnum8un, wunnaumonuh wuttaunoh, asuh wuttaunoh wuttaunoh, matta pish kenemunoh k8woshwunnumunat ukkôussuonk, nag paswauwátuog, ne matcheseonk.
18.18 Kah mittamwossis en ummissesit, matta pish keneemunoh, kumm8sqheoónat, k8woshwunnumunat ukkôussuonk, chaubohkish ash pomontog.
18.19 Kah en mittamwossissut, wutchippitteaonganit wutche wunnishkeneunkqussuonk, matta pish kuppas8sukauoh, k8woshwunnumunat ukkôussuonk.
18.20 Kah ketatteamung ummittamwossit, matta pish kummag8 k8wepam8áe wuskannem, kenishkheónonat kuhhog weeche nagum.
18.21 Kah k8skannem matta pish kummagou kuppannupwusháheaónat en Molech: kah matta pish kenishketeaou 8wesuonk kum-Manitt8m, nen Jehovah.
18.22 Weeche wosketomp matta pish keneesinn8un, onatuh weehpamut mittamwossis: ne uhquanum[uk]quodt.
18.23 Asuh matta pish kummagou k8wepamuwáonk nashpe howae puppinashim ne kuttit nishkheonat kuhhog: asuh mittamwossis matta pish neepou anaquabit puppinashim ne wussepsinat, ne nanwe kenukkenum8onk.
18.24 Ahque nishkhit8k yeush neteag, newutche nashpe wame yeush wutohtimoinash nishketeauunash, nish peketamo[n]ish ut anaquabeog.
18.25 Kah ohke nishketeauun, kah nunnátauwahtoh ne ummatcheseonk, kah ohke menadtam neh noh wodohkinutcheh.
18.26 Newajeh pish nanawehteauóg nukkuhk8waongash kah n8sittum8ongash, kah matta pish ne teag kutusseum8 yeush úhquanumukquokish, asuh noh ne adt neekit, asuh penowot ne adt pen8wohteaut kenugke kenaau.
18.27 Newutche wame yeush uhquanumukquokish neg apitcheg ohkeit, negonáe kenaau, wutussenáoash, kah ohke nishketeauun.
18.28 Onk ne ohke matta woh kummenadtam8ônuk8, nishkhetteaóg, neyane munnadtog wutohtimoin, ne negonáe onk kenaau.
18.29 Newutche howan usseit ne teagwu yeush úhquanumukquokish, keteahogkounog nish asehettichish, pish tummehtahwhôog wutch kenugke ummissinninnuúnneaóut,
18.30 Newajeh pish nanauwehteauóg nummeechumúhkaus8wáonk, matta usseunat ne teague kuhk8wae ûhquanumukquokish, nish aunagish negonáe onk kenaau, kah matta pish kenishkhetteomw8 nashpe nish: Nen Jehovah kum-Manitt8mw8.
19.1 KAh Jehovah ken8nau Mosesoh, n8wau,
19.2 Ken8s wame ummukkinneonkan8 wunnaumonuh Israel, kah nag us pish k8geetupanâtamweyeumw8. newutche nen Jehovah kum-Manitt8mw8 n8neetupanatamweyeu
19.3 Pish kukqushaumw8 nishnoh howan ohkasoh, kah 8shoh, kah pish kenanauwehteamw8 nussabbotomash: nen Jehovah kum-Manitt8mw8.
19.4 Ahque qunnuppegk en nunneukontunkanit, kah ahque ayimunk sabohsum8e manitt8og, nen Jehovah kum-Manitt8mw8.
19.5 Kah sephauseog wunohteáe mag8ongane sephausuonk en Jehovahut, pish kenanouwe unnantamwe sephausinneau.
19.6 Ne kesukok sephauseog pish meechin, kah nompuhkeik kah ne ashqshunk nishikquinogkok pish chikossumun n8taut.
19.7 Kah mahchippumuk nishikquinukok, ne nishkeneungque teaguas, mátta pish kitteamonteanittamwe tapeneaum8un.
19.8 Kah nag mechukeg, nishnoh pish nayeutam ummatcheseonk, newutche nishketeau 8netupanatamwe teàguas Jehovah, kah noh keteahogkou pish tummetahwhau wutch ummissinninneumut.
19.9 Kah kepenumóg unnunnauwáut ut ohteakonit, matta pish kuppannuppe kepenumw8 ukquatekonit: asuh matta pish kummukkupposhquoh, mukupposhquaongash ut kukkepenumunat.
19.10 Asuh matta pish kummauinneoh wame wenóminneash ut k8weenominneohtekonit, asuh matta pish kummukkinnum8 papanshunkish weenomineash ut k8weenominneohteakonit, nish pish kussequnnumunash wutche matcheku, kah wutche pen8wot, nen Jehovah kum-Manitt8m.
19.11 Matta pish kukkomm8to, asuh pânn8wáe kohkann8oh, asuh as8kekodteam8e unnehteoh ketatteamung,
19.12 Kah matta pish kenashpe chadechkeyeuoh n8wesuonk, pann8wáe; kah matta pish kenishketeau 8wesuonk kum-Manitt8m nen Jehovah,
19.13 Matta pish kutas8kekodteam8e nemunnumauoh ketatteamung, asuh matta kummukk8kinoh, wutonkquatunk noh an8nadt matta pish k8wampanohtau8un nô pajeh mohtompanit.
19.14 Matta pish kummamatchenoh kogkopsau matta pish kupponum8 togkussittassun8oonk anaquashadt pogkinnum, qut pish kukqush kum-Manitt8m, nen Jehovah.
19.15 Matta pish kuppannesu ut wussittam8onganit: matta pish kuppen8e unnehheóh matcheku: asuh matta pish kuppen8e quehtiánumoh masugkenuk, pish kussampweseáe wussum ketat[t]eamung.
19.16 Matta pish kutahhontsikkomuk8 n8numimónat kenugke kummissinninneumut, matta pish kutáyeuuhkônittue nnpauwehtam8 8sqheonk keetatteamung, nen Jehovah.
19.17 Matta pish kussekeneáuoh kemat ut kuttahut, pish wunnamuhkut kutauskom ketatteamung, kah matta pish kuttena[n]umoh matchesish.
19.18 Matta pish kutann8[t]óh, asuh kukkontutteaittá[u]oh wunnaumonuh kummissinninneumog qut pish kuttinn8womon ketátteamung neyane kuhhog nen Jehovah.
19.19 Pish kenanáuwehteomw8 nukkuhk8waongash unnanumuhkon keneassúmog wuttauwémaninnáout penowe puppinashimwoh, pish ohteuhkon kutohkekonit unnikquaouash: kah m8cheke nnag hogk8onk, hashabponag kah w8ll, matta pish kuthogk8un.
19.20 Kah wosketomp neesuk mittamwussissoh, ut wepamuwae wuskannemunit, kah missináitumwussissuit, quoshomont wosketompuh, kah matta pohquohwhunnittue pohquohwhunau, asuh chippiyeuonk matta aninnumauau, pish sasametahwhoog; matta pish nushóog, newutche matta chippiyeu,
19.21 Kah noh pish padto uppanneséae sephausuonk en Jehovahut, en mukkinneaekommukque squontamut, ram, wutche panneseae sephausuonk.
19.22 Kah sephausuen pish 8nauwadtuwaheau, nashpe panneseae sephausue ram, anaquabit Jehovah, wutche ummatcheseonk ne an matcheseit, kah matcheseonk ne ásit pish ahquontamauon.
19.23 Kah peyôóg ohkeit, kah ohketeaog ne teague mehtug wutche meetsuonk, pish kutogquontamun ne meechummuonk onatuh mat quoshqusausin8g, nishwudt kodtumwae pish mat quoshqusausin8h matta pish meech8un.
19.24 Kah yaue kodtum8k, wame ne ummeechummuonk pish wunnetupanatamwe tabuttantam8onganú8ash en Jehovahut.
19.25 Kah napanna tahshekodtum8k pish kummeechumw8 ne ummeechummuonk, woh k8ch k8tinohtauuneau, nen Jehovah kum-Manitt8mw8:
19.26 Matta pish kukkuksquogke meetseum8: matta pish kukkehkinneassemw8 quoshodtum8ongash, asuh kuhkinneasein ahquompiyeuash.
19.27 Matta pish kuttummutchanóhhamómw8 ut kuppuhkuhk8out, asuh matta pish kummatchteamw8 adt nashik k8weeshitt8nônash.
19.28 Kah matta pish keneesum8w8 keyaus8 wutche nupp8, asuh matta pish kenohtonkkeimw8, nen Jehovah.
19.29 Ahque nishkeh kuttaun wunnann8dsquaauseuenuunneat,. onk ne ohke matta woh nanwun8dsquauwénunn8h, kah ohke numwohtaut matchetuwonk.
19.30 Pish kenanauwehteamw8 nussabbattomash, kah pish kukquehtiantamumw8 nussanctuaryum, nen Jehovah.
19.31 Ahque quinnupegk en nag másinnáéhtunkqutcheg, kah en pauwaut, ahque natinnehamw8k kenishkhetteaongan8 nag nashpe nen Jehovah kum-Manitt8mw8.
19.32 Anaquabit wompontupont neepaush kah quttiantash wuskesuk kechis, kah qush kum-Manitt8m, nen Jehovah.
19.33 Pen8wot pen8wohteadt ut kuttuóut matta pish kumm8hm8sheau.
19.34 Pen8wot noh adt penuwohteadt kenugke kenaau, pish kutogquanumau noh adt neekit kenugke kenaau, kah pish kuttinn8womon neyane kuhhog, newutche kuppenuwohteaup ut ohkéit Egypt, nen Jehovah kum-Manitt8m.
19.35 Matta pish kuppanneseumw8 ut wussittumm8onganit, ut kuhkohham8onganit ut quttompagh8aónganit, ut quttuhham8onganit.
19.36 Piuhsuke quttompagh8tôsuongash, piuhsuke tuhkequnash, piuhsukequttuhwheg, kah piuhsuke qutchishquiaheg, kah kutahtauunaoash, ne Jehovah kum-Manitt8mw8 sohh8wunnukqueog wutch ohhit Fgypt.
19.37 Kah pish kenanauwehteamw8 wame nukkuhk8waongash, kah wame n8sittumm8ongash, kah nish pish kutussenaoash nen Jehovah.
20.1 KAh Jehovah ken8nau Mosesoh n8wau:
20.2 Kah pish kuttin wunnaumonuh Israel. nishnoh wosketomp wutch wunnaumonat Israel, asuh wutch penuwot noh pen8wohteait ut Israel maguk nawhutch wuskannemuneuh en Molechut. pish wunnamuhkut nushau: missinninnuog ne ohkit, pish ukqussukquantahwhôuh.
20.3 Kah nen nutayeuuhkône ponam nuskesuk wutche noh wosketomp, kah nuttummetah wutch kenugke ummissinninneummut: newutche magou nawhutch 8skannemuneoh en Molechut woh wunnishketeauunat nussanctuaryum, kah wunnishketeauunat n8neetupanatamwe wesuonk.
20.4 Kah missinninnúog ne ohkeit, suppigquae suppigquaéhettit wutch noh wosketomp, maguk nawhutch 8skannemunneuh en Molechut: nag matta wunnushonaóut.
20.5 Neit nen nutayeuhkône ponamau nuskesuk noh wosketomp, kah weecheneumoncheh, kah noh nuttummetah, kah wame neg nanwun8dsquae asuhkauoncheg, nanwun8dsquae asuhkauáhettit Molechoh, wutch kenugke ummissinninneúm8óut.
20.6 Kah noh keteahogkou qunnupit en masinneaehtunkqunitcheh, kah en pauwaut, nah nanwunn8sdquae wutasukauoneaun:ann wonk nutayeuuhkone ponamau nuskesuk, noh keteahogkou, & nuttummetah wutch kenugke ummissinninneumut.
20.7 Newaj pish k8neetupanatamwaheaumw8 kuhhogkaóog, kah pish k8neetupanatamweyeumw8, newutche nen Jehova[h] kum-Manitt8mw8.
20.8 Kah pish kenanauwehteamw8 nukkuhk8waongash, kah nish pish kutussenaoásh: nen Jéhovah, noh waneetupanatamwahikqueóg.
20.9 Newutche nishnoh howan, noh matchenont 8shoh asuh ohkasoh, pish wunnamuhkut nushau: noh matchenau 8shoh asuh ohkasoh, 8sqheonk pish nuhkuhhonk.
20.10 Kah wosketomp noh mamussit wosketomp ummittamwussoh, noh mamussit weatatteamungoh ummittamwussoh, mamussuaen, kah manishquaausuen, pish wunnamuhkut nushaog.
20.11 Kah wosketomp noh netsuk ummittamwussoh 8shoh, noh woshwunum 8shoh ukkóussuonk: neg na neeswe pish wunnamuhkut nushóog: nag 8sqheongan8 pish nuhkuhkonkquog.
20.12 Kah wosketomp noh wehpamont wushimoh, nag na neeswe pish wunnamuhkut nushóog nanwe kenukkenum8onk usseog, 8sqheongan8 pish nuhkuhkongquog.
20.13 Kah wosketomp noh neesuk wosketompoh onatuh wehpamont mittamwossissoh, nag naneeswe usseog uhquanumukquok, nag pish wunnamuhkut nushóog, nag 8sqheongan8 pish nuhkuhkongquog.
20.14 Kah wosketomp nemunont ummittamwussinneuh, kah ohkasoh, ne matcheseonk. nag pish wutchikoswóuh naneeswe nagum kah nahhoh, nashpe n8tau, onk na matta woh matchetowonk ohtano kenugke kenaau,
20.15 Kah wosketomp noh wehpamont puppinashimwoh, noh pish wunnamuhkut nushau, kah pish kenusháumw8 puppinashim.
20.16 Kah mittamwossis pas8sukauont howae puppinashimwoh, wunnussum8wehtauont: pish kenush mittumwossis, kah puppinashim: nag pish wunn[a]muhkut nushóog, 8sqheongan8 pish nuhkuhkongquog.
20.17 Kah wosketomp noh nemunont weetahtu, wuttaunoh 8shoh, asuh ohkasoh wuttaunoh, kah naumoatéhettit ukkóussuongan8 ne matche teag, kah nag pish tummetahwhóog, anaquabhettit ummissinninneum8oh: noh woshwunum weetattu ukkôussuonk, noh pish nayeutam ummatcheseonk.
20.18 Kah wosketomp neesuk mittamwussissoh qussinausinit, kah woshwunnumauont ukkôussuonk, wushwunnumauaont wutohkekom, kah noh woshwunnum 8sqheongane tohkekom, nag naneeswe pish tummetahwhóog, wutch kenugke ummissinninneum8óut.
20.19 Kah matta pish k8woshwunnum8h ukkôussuonk kokas weetakusquoh: asuh k8sh wetompassu, newutche noh woshwunnum pas8tauwâmoncheh nag pish nayeutamwog ummatcheseongan8.
20.20 Kah wosketomp neesuk ummittamwussoh 8shesoh, noh woshwunnum 8shesoh ukkôussuonk, nag pish nayeutamwog ummatcheseongan8; pish mat wunneechane nupp8og.
20.21 Kah wosketomp weetauómont weematoh ummittamwussoh, ne nishkeneunkqussuonk: noh woshwunnum weematoh ukkôussuonk, nag matta pish wunnechaneog.
20.22 Kah pish kenanawehteomw8 wame nukkuhk8waongash, kah wame n8sittum8ongash, nish ussenat: ne ohke matta woh kummenadtam8ónuk8uneau, ne pas8unog k8tohkinneaóut.
20.23 Kah matta pish kuppomushaum8 ukkuhk8waongan8óut wutohtimóneunk neg sohwheáheogeg wutch anaquabeóg, newutche wame yeush nag wutussenaoash, kah newaj nunneechanumoog.
20.24 Qut kittinnunnumwop, Kenaau pish kutahtauuneau wutohtu, kah kuttinnumauunneau ohtauúnat: ohke ne tomogok sogkodtunk kah honey, nen Jehovah kum-Manitt8m8h, noh chapenukqueog wutch missinninnuut
20.25 Kah pish kutchippenómw8 nashauwe pahkesit puppinashim kah nishkeneunkqussit, kah nashauwe nishkeneunkque puppinshaas, kah pahkesit, kah matta pish kutohquanittamwahuwom8 kukketeahogkon8wóog, nashpe puppinashim, asuh nashpe puppinshaas, asuh ne teag pamompakem8uk ohkeit, neg chapenogig wutche nishkeneunkquok,
20.26 Kah pish k8neetupanatamweyeumw8 wutche nen: newutche nen Jehovah n8neetupanatamweyeu: kah kutchippunnunumw8 wutch missinninnuut, woh k8taiheinneat.
20.27 Kah wosketomp asuh mittamwussis appehtunkhettit missinneaéhtunk8wonkoh, asuh pauwait, pish wunnamuhkut nushóog. nag pish wuttattagkomôuh qussukquanash, 8sqheongan8 pish nuhkuhkongquog.
21.1 KAh Jehovah unnau Moses: Ken8s sephausuenuog wunnaumonuh Aaron, kah nag us, wutch nupp8 mat pish nishkheau8 wuhhogkuh, kenugke ummissinninneumut.
21.2 Qut wutche pas8tauwômoncheh, noh pas8sukauont, wutche ohkasoh asuh 8shoh asuh wunnaumonuh, asuh wuttaunoh asuh weematoh.
21.3 Kah wutche penompáe weetahtu ne pas8tauómoncheh, noh matta wahìk8k wosketompoh: neh nagum pish 8ch nishkheonuh wuhhogkuh.
21.4 Matta pish nishkheau wuhhogkuh. wutche ummissugken8onk kenugke ummissinninneumut, wunnishkheonat wuhhogkuh.
21.5 Nag matta pish mukkukkitteáoúog uppuhkuk8 kah adt nashik 8weeshitt8n8onash matta ummukukkussum8unáoash, kah weyaus8 matta pish neehsumóog.
21.6 Nag pish wunneetupanatamweyeu8og en um Manitt8m8óut: kah matta pish nishketeau8og 8wesuonk um-Manitt8m8oh: newutche n8tae sephausuongash en Jehovahut, uppetukqunnunk um-Manitt8m8oh, nag sephausuog, kah nag pish wunnetupanatamweyeu8og.
21.7 Matta pish ummittamwusseog nanwun8dsquaausuénuh asuh nishkenunkqussit, asuh matta pish nemunauôog mittamwossis noh pagkenit: newutche noh wunnetupanatamweyeu8 en um-Manitt8mut.
21.8 Kah noh pish k8neetupanatmwáh, newutche sephausu, uppetukqunnunk kum-Manitt8m: noh pish wunnetupanatamweyeu8 wutche ken, newutche nen Jehovah noh wanetupanatamwahikqueog, n8neetupanatamweyeu.
21.9 Kah wuttaunoh howae sephausuen, nishkheont wuhhogkuh, nanwun8dsquaauôsinneat noh nishkheau 8shoh, noh pish chikkohswau ut n8taut.
21.10 Kah sephausuen noh masugkenuk kenugke weematut, noh uppuhkukqut sasequeáe pummee sokanumukup, kah numwohtunk wunnutcheganit, hogqunneat hogk8ongash noh matta pish m8steao uppuhkuk, asuh nehnehkinnum8 wuthogk8unash.
21.11 Asuh matta pish petukauôou nupp8oh, wutche 8shoh asuh ohkasoh, matta pish nishkheáou wuhhogkuh.
21.12 Asuh matta pish sohham8 wutch sanctuarie, asuh wunnishketeau8un wussanctuarium um-Manitt8moh: newutche chetuhquabée sasequeae uppuméum um-Manitt8moh, wutapetuhtunkqun, nen Jehovah.
21.13 Kah pish ummittamwussu penompoh.
21.14 Sekousq, asuh pagkenit, asuh nishkeneunkqussit; asuh nanwun8dsquaausuenin, yeuh matta pish wunnemunoh: qut penompoh kenugke ummissinninneumut, pish 8mittamwussissinneuh.
21.15 Kah matta pish nishkheôou 8skannemuneoh kenugke ummissinninneumut, newutche nen Jehovah noh waneetupanatamwaheog.
21.16 Kah Jehovah ken8nau Moseseh, n8wau,
21.17 Ken8s Aaron, us, Howan kenugke k8skannemunneut, ut uppometuongan8óut noh weskesit; noh matta pish pas8sukom8 sephausineat uppetukqunnunk um-Manitt8moh.
21.18 Newutche hówáe wosketomp woskesit, matta pish pas8sukom8, wosketomp pogkenuk, asuh qunnukquesit, asuh nummekitchônont, asuh ne teag pen8e ohtag
21.19 Asuh wosketomp pohqussittont, asuh pohqunnutchont.
21.20 Asuh noh wontuppisquanont, asuh chenesit, asuh toh-an skesukquont, asuh man8munikquont, asuh mukkeeshont, asuh quoshqunuss8ont.
21.21 Wanne howae wosketomp woskesek, kenugke wuskannemunit Aaron sephausuen, pish pas8tshau, sephausineat chikohtae sepham8ongash Jehovah, chohkesu, matta pish pas8tshau sephausineát, uppetukqunnunk, um-Manitt8moh.
21.22 Pish meech uppetukqununk um-Manitt8moh, ne waneetupanatamweyeu8k, kah ne ánue wunnetupanatamweyeu8k.
21.23 Qut matta pish petutteóou onkwhonganit, asuh pas8sukom8 Altar, newutche chohkésu: kah matta pish nishketeau nus-Sanctuaryhumash, newutche nen Jehovah nish waneetupanatamwahteauonish.
21.24 Kah Moses wuttinnon Aaron, kah wunnaumonuh, kah wame wunnaumonuh Israel.
22.1 KAh Jehovah ken8nau Mosesoh n8wau,
22.2 Ken8s Aaron kah wunnaumonuh, kah chippehhettich wutch 8neetupanatamweyeum8ash wunnaumonuh Israel, nag matta woh nishketeou8og n8neetupanatamwe wesuonk, ut yeush waneetupanatamwahtiéhetticheh, nen Jehovah.
22.3 Nag us Pannuppe kuppometuongan8out, nishnoh howan pas8tshadt kenugke wame k8skannemunit, en waneetupanatamweyeu8gish, nish wunnaumonuh Israel waneetupanatamwahtauwáhettiche Jehovah, kah wunnishkeneunkqussuonk apehtunkqut, noh keteahogkou pish tummetahwhau, wutch anaquabeh, nen Jehovah.
22.4 Howáe wosketomp kenugke 8skannemunit Aaron, noh wachéqut, asuh sohwutchuanit, matta pish meechu wanetupanatamweyeu8gish, nô pajeh uppahkesinneat: kah noh masunuk, ne teaguas nishkeneungquok nashpe nupp8hog, asuh wosketomp 8weepamuwáe wuskannem sohwehtunkquit.
22.5 Asuh wosketomp, noh masunont howáe papomompakenitcheh, ne nashpe nishkhet, asuh wosketomp, noh nashpe nishkhit neyaunag noh wunnishkeneunkqussuonk.
22.6 Keteahogkou noh masunuk, noh pish nishkeneunkqussu nô pajeh wunnonk88k, kah matta pish meechu wanetupanatamweyeu8gish, qut kuttumma kutchissittau weyaus ut nippeit.
22.7 Kah wayont, neit pish pahkesu: kah ompetak pish meéch wanetupanatamweyeu8gish, newutche ne uppetukqununk.
22.8 Kah nupp8e muhhog, kah s8hquhkausik, matta pish ummeech8un, ne wunnashpe nishkeonat wuhhogkuh, nen Jehovah.
22.9 Kah nag pìsh nanauwehteauog nummechumuhkausuáonk, nag matta 8ch nayeutam8unaóut matcheseonk, kah newajeh nuppéhettit, nag nishketeauhettit, nen Jehovah nag wanetupanatamwaheog.
22.10 Kah howae penowot matta pish meech8, ne teag wanetupanatamweye8uk, uppenuwohteomoh sephausuen, asuh noh wadtinneumutcheh, matta pish meechu wunnetupanatamweyeu8.
22.11 Qut sephausuen tapwhont keteahogkounoh wutch wutteaguash, noh pish ummeechin, kah noh neekit ut wekit, nag pisk meechwog ummeechum
22.12 Kah sephausuen wuttaunoh wetauomont, neh penuwohteanutcheh, noh pish matta meechu tahshinnumwe sephausuonk wutch wanetupanatamweyeu8gish.
22.13 Qut sephausuen wuttaunoh sekousquaunit, asuh pogknit, kah, matta wut8skannémunog, kah qushkeu en 8shoh weekit, onatuh woskontog. noh pish meech 8shóh ummeechum qut howae penuwot matta pish na wuttit meetsein.
22.14 Kah wosketomp meechik wanetupanatamweyeu8uk, ut mat wahteau8unneat neit pish ukk8tinnumun napanna adtahshit chippag, kah pish wuttinnumauon sephausuénu, ne waneetupanatamweyeu8uk,
22.15 Kah nag matta pish nishketeauóog 8netupanatamweyeum8ash wunnaumonuh Israel, nish tahshinnumohetticheh en Jehovahut.
22.16 Asuh nayeutamwaheuhkon matcheseáe panneseonk, meechhettit 8neetupanatamweyeum8ash: newutche nen Jehovah nag waneetupanatamwaheog.
22.17 Kah Jehovah ken8nau Mosesoh, n8wau,
22.18 Ken8s Aaron kah wunnaumonuh, kah wáme wunnaumonuh Israel kah nag us, Howáe wosketomp kenugke wekuout Israel, kah kenugke penuwohteáog ut Israel, noh kod sephausit ummag8onk: neyaunag wâme wuttenantamwe sephausuongash, nish nag sephamauáhetticheh Jehovah wutch chikohtáe mag8onk.
22.19 Onk woh kitteamonteanitteáe tapeneont, pannuppeyeuit nomposhim, wutch kenugke oxunit, asuh sheepsut, asuh goatsut.
22.20 Toh shpunánit, matta pish kussephauseineau, newutche matta kitteamonteanitteáe kutteapeneamonteaneau.
22.21 Kah wosketomp kod sephausit, wunohteáe mag8ongane sephausuonk en Jehovahut, wutchippehtamunat quoshowáonk, asuh wunantamwe sephausuonk, wutch kenugke herdut, asuh flokut: pish pannuppeyeu8,, wutch kitteamonteanitteáe tapeneaum8onk, ne matta pish woshkano.
22.22 Pogkenum, asuh pohquesit, asuh n8chumwehtahwhut, asuh wussogkékumit, asuh man8munikquont, asuh mukkeyeuut, matta yeuh pish kussephamauonáoh Jehovh: asuh kummagunaóet wutch n8tae sephausuonk ut Altarut, en Jehovah.
22.23 Kah bullock, asuh lamb, noh anuwéyeuuk uppohchaiyeum, ásuh quenaúwéhikqut: woh kummagun wutch unnantamwe sephausuonk, qut wutch quoshodtuonk, matta pish kitteamonteanitteae tapeneaum8un.
22.24 Kah ne sokquttuhhósik asuh namekuhkomuk, asuh pohquag, asuh qushquttuhhausik, matta pish kussephauséineau en Jehovahut, kah ut kutohtuóut matta pish kutusseinneau.
22.25 Kah wutch wunnutcheganit wunnaumonuh pen8wot, matta pish kussephamauomw8 uppetukqunnunk kum-Manitt8mw8, wutch kenugke yeush: newutche anninn8onk apehtunkquog, woshkesuonk apehtunkquog, nag matta pish kitteamonteanitteáe kutteapeneamonteaónaóog.
22.26 Kah Jehovah ken8nau Mosesoh, n8wau,
22.27 Bullock; asuh sheep, asuh goat, neekit, neit pish nesausuk tahshikquinne agwapehtau ohkasoh, kah wutch shwosuk tahshikquinne kah nano ongkouwe, pish kitteamonteanitteáe tapeneauau wutch n8táe sephausue mag8onk en Jehovahut.
22.28 Gow asuh sheep, noh, kah wunnechansoh, mâtta pish kenushaóog pasuk kesuk.
22.29 Kah kod sephauseóg samp8áe sephausuonk en Jehovahut, pish kussephausinneau wutche kukkitteamonteanitteae tapenamonteanaóont.
22.30 Ne kesukok pish meechin, matta kutishqutteam8unneau nó pajeh mohtompanit, nen Jehovah.
22.31 Kah pish kenanauwehteomw8 nuttinnaumatuongash, kah pish kutussenáoash, nen Jehovah.
22.32 Kah matta kenishketea8mw8 n8neetupanatamwe wesuonk, kah nen pish n8neetupanatamwáhit, ut kenugke wunnaumonat Israel. nen Jehovah waneetupánatamwáhenóg
22.33 Noh sohh8wunukqueóg wutch ohket Egypt, k8-Manitt8munneaóut, nen Jehovah.
23.1 KAH Jehovah ken8nau Mosesoh, n8wau,
23.2 Ken8s wunnaumonuh Israel, kah nag us, Papaume kuhk8wawaongane mishadtupp8ongash Jehovah, nish pish wahteauwahuwáógish wutch wunneetupanatamwe moeongash, yeush nukkuhk8waongane mishadtup8ongash.
23.3 Nequttá tahshikkesukquae pish kutanakausimw8, qut nesausuk tahshikqunogkok, ne pish anwohsinn8wae sabbath, wunneetupanatamwe moéongash, matta pish toh kutusseumw8, ne pish sabbath en Jehovahut ut wame kutayeuongan8óut.
23.4 Yeush [k]uhk8waongane mishadtupp8ongash en Jehovahut, wunneetupanatamwe moéongash, yeush pish k8wahteauwahuwonáoash nish kuhquttum8e ahquompiyeuut.
23.5 Ut negonne nepauzáut, nabo yauqunohhog. nashaue neesunash wunnonk8ash: neit pish pamuhkôadtuonk en Jehovahut.
23.6 Kah nabo napanna tahshikquinóhhog na nan nepauz, pish mat seane petukqunnungane mishadtupp8onk, en Jehovahut: nesausuk tahshikquinne pish kummeechum8 mat seáne petukqunnunk.
23.7 Negonne kesukok pish k8neetupanatamwe moémw8, matta pish toh kuttinanakausimw8.
23.8 Qut pish kussephausimw8 chikohtáe sephausuonk en Jehovahut, nesausuk tahshikquinnu, kah nesausuk tahshikquinogkok, pish k8neetupanatamwe kummayaémw8, matta pish toh kuttinanakauseumw8.
23.9 Kah Jehovah ken8nau Mosesoh, n8wau,
23.10 Ken8s wunnaumonuh Israel, kah nag us; Peyôog ohkeit ne ánumauunóg, kah kepenumôg aninnauaut naut, neit pish kuppaudtomw8 pasuk aseépsu kukkakeneum ut kuttinnáuontômut, en sephausuenuut.
23.11 Kah noh pish paupaumenumun asepsik ut anaquabit Jehovah, wutche kukkitteamonteanitteáe kuttapeneamonteaonk, nanohtôe kesukok ne sabbath sephausuen pish paupaumenumun.
23.12 Kah pish kussephausimw8, ne kesukok paupaumenumog asepsik, nomposhimwe lamb pannuppeyeuit, ne negonne kodtumuk, wutche chikohtâe sephausuonk en Jehovahut,
23.13 Kah metsue sephausuonk ne noh wadchiik, pish neese piogque chippiyeuash pasquag n8khik kenugkenausu pummeit n8táe sephausuonk en Jehovahut, weetémungquok wuttattam8e sephausuonk ne noh wadchiik pish wine yauwechippag Hin.
23.14 Kah matta pish kummeech8mw8 petukqunnunk asuh uppashquassue weatchiminneash, asuh munnequomunneash, nó pajeh yeu kesukok, nô pajeh kuppaudtauunnaóont sephamauóonk kum-Matt8mw8; ne pish machemohtag kuhk8waonk, pannuppe wame kuppometuongan8óut, ut wame k8tahtuongan8óut.
23.15 Kâh pish kutogkeetamumw8 wutch ne nahohtóe kesukok, mahche ne sabbath, wutch ne kesukok paudtauóg paupaumenumwe mag8e asepsik, nesausuk tahshinash sabbathaash pish pakodche nniyeuash.
23.16 Nô pajeh nompunk nesausuk tahshe sabbath, pish kutogketamumw8 napanna tahshinchadtikquinogkod, kah pish kussephausimw8 wuske metsue sephausuonk en Jehovahut.
23.17 Wutch kek8óut pish kuppaudtomw8 paupaumenumwe sephausuonk, neesinash petukqunegash, wutch nesinash piogque chippagish, nish pish pashquag n8khik: nish pish apwhósuash nashpe seog, nish kakeneumunneash en Jehovahut.
23.18 Kah pish kenashpe sephausimw8 petukqunnunk, nesausuk tahsuog nompohshimwe pannuppée lambsóg. negonne kodtumuk, kah pasuk oxen wuskoshim8m wutch herdut, kah neesuog ramsog, nag pish chikohtae sephausuonk, en Jehovahut, kah metsue sephausuonk, kah wuttattamóe sephausuongash, nish ne wadchiigish, chikohtae sephausuonk ne weetemungquok en Jehovahut.
23.19 Kah pish kussephausimw8 pasuk nomposhimwe goats wutch goatsut, wutche matcheseongane sephausuonk, kah neesuog nomposhimwe lambsog, ne negonne kodtum8k wutche wunohteae sephausue mag8onk.
23.20 Kah sephausuen nish pish paupaumenumunash weeche kakeneumunne petukqununk, wutche paupaumenumwe sephausuonk ut anaquabit Jehovah, nashpe neesuog lambsog neg pish wunneetupanatamweyeu8og en Jehovahut, wutche sephausuen.
23.21 Kah pish k8wahteauwahuam nenan kesukok, wunneetupanatamwe miaéonganu8 wutche kenaau, matta pish toh kittin anakauseumw8, ne pish machemohtag kuhk8waonk ut wame kutayeuongan8óut, pannuppe wame kuppometuongan8óut.
23.22 Kah kepenumog kuttinnauontom8ut kutohtuôut, matta pish kukkukkeissum8mw8 ut nashik ohteuk, kepenuman: asuh matta pish kummukkuppashko, mukkuppashkonat kuttinnauótóm, nish pish kussequnnumunash wutch matcheku kah pen8wot nen Jehovah kum-Manitt8mw8.
23.23 Kah Jehovah ken8nau Mosesoh n8wau.
23.24 Ken8s wunnaumonuh Israel n8wash nesausuk adtahs8it nepauz, negonne kesukok nô népâuz, pish k8sabbathômumw8, mequontamwe puhpequonat, wunnetupanatamwe miáyeonk.
23.25 Matta pish toh kittinanakauseumw8, qut pish kussephausimw8 chikohtae sephausuonk én Jehovahut.
23.26 Kah Jehovah ken8nau Mosesoh n8wau,
23.27 Wonk piogkukquinhog nesausuk adtahsuit nepauz, ne pish wunnauwadtuwahuwae kesukod, wunnetupanatamwe miáyeo[n]k wutche kenaau, pish kutonkapunnanómw8 kukketeahogkón8óog kah pish kussephausimw8 n8tae sephausuonk en Jehovahut.
23.28 Kah matta pish toh kutusseumw8 ne nan kesukok, newutche ne wunnauwadtuwáe kesukod, k8nauwadhetteanaóont, ut anaquabit Jehovah kum Manitt8mw8:
23.29 Newutche nishnoh keteahogkou, noh pish matta onkapunnanóut ne nan kesukok noh pish tummehtahwhau wutch kenugke ummissinninneumut.
23.30 Kah nishnoh keteahogkou noh tohhananakausit ne nan kesukok, nen pish nunnush noh keteahogkou, wutch kenugke ummissinninneumut.
23.31 Matta pish toh kittinanakauseumw8: ne pish michemohtag kuhk8waonk, pannuppe kuppometuongan8out, ut wame kutayeuongan8óut.
23.32 Ne pish anwohsin8é Sabbath wutche kenaau, kah pish kutonkapunnanomw8 kukketeahógkon8wóog pasuk8gun tahshikqunohhag nepauz, ut wunnonk88k, wutch wunnonk8ut onk yean wunnonk8ut: pish kenanawehteamw8 kussabbattomw8.
23.33 Kah Jehovah ken8nau Mosesoh n8wau.
23.34 Ken8s wunnaumonuh Israel nabo napanna tahshikquinogok nesausuk audtahs8it nepauz, pish wunneepogqukkômmukque mishadtuppoonk nesausuk tahshikquinne en Jehovah ut.
23.35 Negonne kesukok pish wunnetupanatamwe miayeonk, matta pish toh kittinanakauseumw8.
23.36 Nesausuk tahshikquinne pish kussephausimw8 n8tae sephausuonk en Jehovah ut, shwosuk tahshikquinogok, ne pish wunnetupanatamwe miayeonk wutche kenaau kah pish kussephausimw8 n8tae sephausuonk en Jehovah ut, ne kuhk8wae miayeonk, matta pish kuttinanakauseumw8.
23.37 Yeush kuhk8waongane mishadtup8ongash en Jehovah ut, yeush pish k8wahteauwahuóna[o]ash, wunnetupanatamwe miayeongash, sephausineat n8tae sephausuonk en Jehovah ut, chikkohtae sephausuonk, kah meetsue mag8onk, sephausuonk, kah wuttattamoe sephausuongash, nish noh teag ut nehenwonche ukkesukumut
23.38 Chabohkish, wussabbattomash Jehovah kah chabohkish kummag8ongan8óash, kah chabohkish wame kukquoshom8ongan8ash kah chabohkish wame kuttenantam8e sephausuongan8ash, nish pish anumáuogish Jehovah.
23.39 Wonk nabo napanna tahshikquinogok nesausuk adtahs8it nepauz, mahche kepenumog ohkee meechummuonk: pish mishadtupp8e kenanawehteaomw8 mishadtup8onk wutch Jehovah, nesausuk tahshikquineu negonne kesukkok pish ne Sabbath, kah neit shwosuk tahshikquinogok Sabbath
23.40 Kah pish kenemunumómw8, negonne kesukok, ummeechummuonk wunne mehtugquash, palme mehtugque wuttuhqunash, kah kuhpogkuhtugque wuttuhqunash, kah sepuwusse anumwussukkuppeog:: kah pish k8wekontamw8 ut anaquabit Jehovah kum-Manitt8m nesausuk tahshikquinogkok.
23.41 Kah pish mishadtupp8e kenanauwehteauuneau mishadtupp8onk en Jahovahut, nesausuk tahshikquinne nish noh kodtumm8, ne pish michemohtag kuhk8waonk pannuppe wame kuppometuongan8óut, nesausuk adtahs8it nepauz pish mishadtupp8e kenanauwehteauuneau.
23.42 Pish k8weetimw8 wunneepogqukkomukqut nesausuk tahshikquinne, nishnoh wuttit neekin ut Israel, pish weetu wunnepogqukkomukqut.
23.43 Onk woh kuppometuongan88ash wahteauomw8, n8weekheópanneg wunnaumonuh Israel ut wunneepogqukkomukqut, sohh8wunnog wutch ohkit Egypt: nen Jehovah kum-Manitt8mw8.
23.44 Kah Moses wahteauwahuwau kuhk8wáe mishadtupp8ongash wutch Jehovah, en wunnaumonuh Israel.
24.1 KAh Jehovah ken8nau Mosesoh n8wau,
24.2 Ann8s wunnaumonuh Israel, kuppaudtunkqunnaóut, pahke olive pummee, togkuhwhôsu, wutche wequananteg, nagwutteáe spehteauog wequananteg.
24.3 Poquodche wauwáé adnikhéganit, ut mukkinneáekommukqut, Aaron pish 8nahtauun, wutch wunnonk8ut yean mohtompanit, anaquabit Jehovah yeayatche, machemohtag kuhk8waonk pannuppe kuppometuongan8óut.
24.4 Ut pahke wequananteganuhtugqut, pish 8nteauun wequanantegash, anaquabit Jehovah. yeayatcheh.
24.5 Kah pish kenemunum pasquag n8khik kah pish kutappon, nabo neenash petukqunnegash neesit piogque chippiyeuash, pish pasuk petukqunnunk.
24.6 Kah nish pish keneese pomohtaunash, nequtta tahshinash nequt pomohtaash: ut pohkag table ut anaquabit Jehovah.
24.7 Kah pish kupponum naneeswe nish pomohtagish; pohkag frankincense, onk ne woh wutch petukqunneg, wutche mehquontamóonk, n8táe mag8onk en Jehovahut.
24.8 Nishnoh sabbath dayeu, pish 8nohtauunash ut anaquabit Jehovah, nagwutteaeu: wutch wunnaumonat Israel, machemohtag wunn8wâonk.
24.9 Kah nish pìsh wutch Aaron, kah wutch wunnaumonuh, kah nag pish ummechináoush ut wunnetupanatamwe ayeuonganit, newutche ne ánue wunnetupanatamwe en wuhhogkat: wutch n8táe sephamauaongash Jehovah, nashpe machemohtag kuhk8wáonk.
24.10 Kah na 8ch sohhamun wunnaumonuh Israelitse mittamwossis, kah neh wunnaumonuh Egyptiane wosketomp, kenugke wunnaumonat Israel: kah wunnaumonuh Israelitse mittamwossis, kah Israelite wosketomp, mekonittuog ut tuppuksinn8onganit
24.11 Kah Israelitse mittamwossis wunnaumonuh blasphemau 8wesuonk Jehovah, kah mamatcheyeu: kah neh uppaudtauonáoh Mosesoh, (kah ohkasoh ussowesuoh Shelomith wuttaunoh Dib[r]i, wutchippan8wongnit Dan)
24.12 Kah ukkupshagkinóuh, woh noh 8wahteauwaheónat nashpe wutt8n Jehovah.
24.13 Káh Jehovah, ken8nau Mosesoh, n8wau,
24.14 Sohwhunôk noh mamatchen8wadt, ut poquadchit tuppuksinn8wonganit, kah wame neg n8tauoncheg ponamwehettich wunnutchegan8óash ut uppuhkukqut, kah wame mukkinéonk, qussukquenéhtahwáhettich.
24.15 Kah pish kukkinn8n wunnaumonuh Israel, pish kussim, Howan noh mamatchenont um-Manitt8moh, neit pish náyeutam ummatcheseonk.
24.16 Kah noh blasphemont 8wesuonk Jehovah, pish wunnamuhkut nushau, wame mukkinneonk pish qussukquanetahwhae ukqussukquantahwhóuh: netatuppe pen8wot, kah noh neadt neekit, blasphemontog Jehovah 8wesuonk pish nushau.
24.17 Kah wosketomp nushont howane, noh pish wunnamuhkut nushau.
24.18 Kah noh nushont puppinashimwoh, pish 8nteauun, puppinashim onk wutch puppinashim.
24.19 Kah wosketomp wosketahwhont wetatteamungoh ne asit ne pish unnéhheon.
24.20 Chìshquetahhamôonk onk chishquetahhamóonk, muskesuk onk muskesuk, meepìt onk meepit, neyane wosketahwhont wosketompuh, ne pish unnéheon wonk.
24.21 Kah noh tattogkomont puppinashimwoh, pish wuttôadtuhkon: kah noh togkomont wosketompuh, pish nushau.
24.22 Pasuk wussittumóonk pish kutahtomw8, neyane pen8wot, kah noh neadt neekit, pish wutahtauuneau, newutche nen Jehovah kum-Manitt8mw8.
24.23 Kah Moses ken8nau wunnaumonuh Israel: kah neh wussóhh8wunóuh, neh mamatchen8wanutcheh poquadche tuppuksinn8wonganit, kah ukqussukquantahwhóuh qussukquanash, kah wunnaumonuh Israel wutusseneau neyanann8nont Jehovah Mosesoh.
25.1 KAh Jehovah ken8nau Mosesoh, ut wadchuut Sinai, n8wau,
25.2 Ken8s wunnaumonuh Israel, kah nag us, Peyâóg ohkeit ne anumauunóg: neit pish ohke anwôhshin sabbath en Jehovahut.
25.3 Nequttatáhshe kodtumwáe pish kutohketeam kutohteuk, kah nequtta tahshe kodtummo, pish k8nteoh k8weenominneóhteuk, kah pish kumauunneam ne na adtannegik.
25.4 Kah nesausuk tahshe kodtumm8k, pish anwôhshine Sabbath, wutche ohke, Sabbath wutch Jehovah, matta pish kutohketeôh kutohteuk, asuh matta pish k8nteauun k8weenominneohteuk.
25.5 Ne nehenwonchekik ut kuttinnauwontomut, matta pish kukkepenum8un, kah matta k8nteôe weenóminneash, mátta pish kummauunneaunash, ne pish wutch kutohke, anwohsinóe kodtumm8.
25.6 Kah wussabbatom kutohke, ne pish wutch kummetsuongan8, wutche ken, kah wutch wosketompàe kittinneum, kah wutch mittamwossisse kittinneum, kah wutch kuttann8náe kittinneum, kah wutch kuppenowohteom, pen8ohteaog neg wetomukqueaneg.
25.7 Kah wutch keneetasúmog, kah wutch puppinashimwog, neg apitcheg kutohkit, pish wame ne ummeechumuonk, wutche meechinat.
25.8 Kah pish kutogketam nesausuk tahshinash kodtumwáe sabbathsash: nesausuk tahshit kodtumwáe, nesausuk tahshit nompe: kah ukkesukodtumash nesausuk tahshe kodtumwáe sabbathsash, pish yauunchage kodtumwáe, kah pask8gun.
25.9 Kah pish kuppuhpegquohtóh mishont8wáe monopuhpeg, ut nesausuk âdtahsuit nepauz, piogkukquinhog nepâuz; ut wunnauwadtuwae kesukodtut, pish kuppuhpegquahtomw8 monopuhpeg, pannuppe wame kutohtuóut.
25.10 Kah pish k8netupanatamwáhtomw8, nápanna tahshinchage kodtummo, kah pish k8wahteauwáhuwomw8 chippiyeuuk pannuppé ohkeit, wutch wame neg wadohkitcheg; ne pish Jubile wutch kenaau, kah pish kukqushkemw8, nish noh pasuk wosketomp ut wutahtoonganit, kah nish noh wosketomp en weechinninneumoncheg, pish qushkeu.
25.11 Ne Jubile, napanna tahshinchage kodtumm8k ne pish wutche kenaau: matta pish kutohketeómw8, asuh matta pish kukkepenumómw8, ne nehenwonchekik, asuh matta pish kummauunneómw8, matta wunnehteó[h]se weenominneash.
25.12 Newutche ne Jubile, ne pish wunneetupanatamweyeu8 wutche kenaau: wutch ohteuhkonit pish kummeechimw8 ne noh adtannegik,
25.13 Yeu kodtum8k Jubile, pish kukqushkemw8, nishnoh wosketîp wutohtonganit.
25.14 Kah ne teag kodtówompâsean en ketatteamonganit, asuh adtóaan ut ketatteamung wunnutcheganit, ahque howaneg wussaumasówadtehettich.
25.15 Neyaunag ogketamóe kodtumm8ash mahche Jubile, pish kutadtóam ketatteamung, ne adtahshik ogketamóe kodtumm8, ummeechummuongash nish pish kittinnumungqunash.
25.16 Neyane mónak meechumue kodtum8ash, pish kummishteóh ne anóadtik, kah neyane ogguhse kodtumm8ash, pish kutoggusteoh ne anoadtik, newutche ne adtahshik meechummue kodtum8ash, pish kittinnumunkqun.
25.17 Kah matta pish k8saumassomómw8, howan weetatteamungoh, qut pish kukqush kum-Manitt8m: newutche nen Jehovah kum-Manitt8mw8.
25.18 Kah pish kutussensoash nukkuhk8waongash, kah pish kenanawehteomw8 n8sittumongash, kah pish kutussenaoash, kah pish nanowyeue k8tahtimw8 ohkeit.
25.19 Kah ohke pish adtannegen ummeechummuonk, kah pish kenaau k8wamep8we meechumw8: kah na pish k8tohkineau nanowiyeue.
25.20 Kah unn8waóg teaguas woh meechog ut nesausuk tahshe kodtumm8ut: kusseh matta pish nutohketeómun, asuh matta pish nummoenum8mun.
25.21 Neit pish nutann8n n8náneteàonk ut kuhhogkaóut, ut nequtta tahshe kodtumm8ut: kah pish dtannegen nishwe kodtumwae meechummuongash.
25.22 Kah pish kutohketeámw8 ut nishshwosuk tahshe kodtumm8ut: kah pish kummeechumw8 nukkonne meechummuonk, nô pajeh pask8gun tahshe kodtumm8ut: nô pajeh ummeechummuonk kesukuk, pish kummeechumw8 nukkônei.
25.23 Kah ohke matta pish micheme mag8un, newutche ohke nuttaihe: newutche kuppen8wohteomw8, kah kukkéahteomw8 weeche nen.
25.24 Kah wame ohkeit ne kutahtoongàn8, pish kuttinnanumon wonk nompe man8w[h]ush kutohke.
25.25 Kemát nano matchekit, kah maguk nawhutch wutahtoongash, neit noh woh manouh8k, noh paswauwamont,, pish peyau kah pish man8[h]om, ne weematoh mageneup.
25.26 Kah wosketomp, wanne howane man8hamwanshik8k, kah nehenwonche wunnutcheg tapenuk man8hamunat.
25.27 Neit pish ogketam kodtum8ash ne adtahshik ne adt maguk, kah pish nompenum ne anûushunk, en nah anumauomp: kah pish qushkeu en wutohtoongánit.
25.28 Kah wunnutcheg matta tapenumómun8g wunnompenumauónat, neit ne maguk pih ohteau wunnutcheganit noh adtôadt, nô pajeh Jubile kodtumm8ut: kah pish mahts[h]eau ut Jubile, kah noh pish qushkeu en wutohtoonganit.
25.29 Kah wosketomp maguk week ut quinnuppenusuut 8tanit: neit woh ummanôhamun ut ne kodtum8k maguk, asquam nôqut kodtumun8g, woh umman8hamun.
25.30 Kah matta man8ham8muk, nô pajeh kodtumm8 mahtshunk, neit wetu ne ohtag 8tanat quanuppeneusik, pish menuhketeauon noh taph8k, micheme, pannuppe uppometuonganit: matta pish sohham8 ut Jubile.
25.31 Qut wetuomash, ut otanamesehtu, matta quanuppenusunógish, nish pish nishnoh pasuk ogketamunash, onatuh wutohtimoe ohteuk. pish man8hamun, ut Jubile pish sohham.
25.32 Kah wut8tanaoash Levitsog; wetuomash ut wut8tanaout ne ahtauéhettit Levitsog, woh umman8hamuneeau nishnoh utt8che.
25.33 Kah noh man8huk noh pish wul-Levite kah umman8onk week, kah wutohtôe 8tan, pish sohham ut Jubile: kah wetuomash wutotanaóut Levitsog, ne wutahtoongan8, kenugke wunnaumonuh Israel.
25.34 Kah ohke waéénu wutótanahtuïut, mattah pish mág8un: newutche ne wutohtaongan8 micheme.
25.35 Kah kemat nano matchekit, kah wunnutcheganit mo teag ahtan8g, kenugke kenaau. neit pish kummenuhkeh, tókónnogque pen8wot, kah keóht, onk woh pomantam kenugke kenaau.
25.36 Ahque neemunumau wutchiyeuonk, asuh nano missegenit, qut qush kum-Manitt8m, kah kemat weeche pomantamomukqush,
25.37 Kutteauguash matta pish kittinnumauoh wutche wutchiyeuonk, asuh ahque aninnumau kummeetsuonk wutch nano misegen.
25.38 Nen Jehovah kum-Manitt8mw8, sohh8wunukqueóg wutch ohkeit Egypt: kittinnumauunnaóut ohke Kanaan, k8-Manitt8munneaóut nen.
25.39 Kah kemat nano matchekit kenugke kenaau, kah aninnumáuunumuk kah matta pish kuttinheóh, neyahennehit keneepsue wuttinneumun.
25.40 Neyane ann8ne wuttinneumun, onatuh anyeapeyont, pish k8weetomuk: nó pajeh Jubile kodtum8ut, pish k8tinninneumun,
25.41 Kah noh pish sohham wutche kuhhogkat, nagum, kah wunnaumonuh weeche: kah noh pish qushkeu en weechinninneúmoncheh, kah en wutahtoonganit 8shoh, pish qushkeu.
25.42 Newutche neg nuttinninnumog, neg tapwhogig wutch ohkit Egypt, nag matta pish mag8ununk onatuh missinóut.
25.43 Matta pish kutonkquanumwe nanawunóh: qut pish kukqush kummanitt8m.
25.44 Na neeswe wosketompae missinnoe kittinninneum, kah mittumwossisse missinnoe kittinninneum, neg wadchanadcheg, neg pish wutch penuwohteaog, weenekunkqueógig, nag pish kutadounnaôog, wosketompae kah mittamwossisse wuttinninneumun.
25.45 Kah wonk wunnaumonáoh áneapeyoncheg, neg penuwohteaitcheg kenugke kenaau nag pish kutádtoônaóog, kâh neh adtahshauwadhettit, neg adt nekitcheg kutohtuóut, kah nag pish kutahtoongan8óog.
25.46 Kah nag pish kenemunauó[o]g wutche ahtoonk, wutche kenaumonaog nahohtóe kenaau, nompenumunat ahtoonk micheme, nag pish kummissinnóm8óog; qut ánuunnónat kematt8óog, wunnaumonuh Israel wosketomp anuun[n]ónt wematoh, matta pish kutúnkquanum8e nánauunnoh.
25.47 Kah wunnutcheg pen8wot kah aneapeyont nano wenauwetum8uk, kah kemat nano matchekit, kishke nagum: kah maguk wuhhogkuh en pen8wohteaut, noh aneapeyont kenugke kenaau, asuh en wuttauwadtuongane penuohteae wutauwadtuonk.
25.48 Mahche wuhhogkuh muguk woh mân8hwhôu: pasuk weematoh woh manouhuk.
25.49 Asuh wussissesoh asuh wussissesoh wunnaumonuh noh pish man8hwhôuh: asuh howae weyausue paswonkumoncheh wutch wuttinnonkumont pish umman8hwhóuh: asuh tapenuk pish man8hwhau wuhhogkuh.
25.50 Pish 8nompagunnumauoh noh tapwhont, wutch kodtumm8 ne ánumaut, nô pajeh Jubile kodtum8ut, kah ne anôodtik pish neyáunag neadtahshik kodtumoash, onatuh ukkesukodtumash ann8nae wuttinneamun, pish 8wee[t]omuh.
25.51 Nish monak kodtum8ash ne, pish wuttine nompenumun man8hwhaonk, wutch teagwut nish taphomukupash.
25.52 Kah ushqushunk ogguhsinash kodtumm8ash, ut Jubile kudtum8ut, neh weetogkémit neyaunag ukkodtum8ash, ne pish wuttinne nompenumun man8hwhaonk,
25.53 Onatuh ân8nae wuttinneumun, kodtumwae pish 8weetomuh: matta pish wutónkquanumwe nanauwunoh ut anaquabean
25.54 Kah matta man8hwhóut nashpe yeush neit pish sohham, Jubile kodtum8ut, nagum, kah wunnaumonuh weeche.
25.55 Newutche en nuhhogkat wunnaumonuh Israel wuttinneumunneunk, nag nuttinneumog, neg sohh8wunnogig wutch ohkeit Egypt, nen Jehovah kummanitt8mw8.
26.1 MAtta pish kutayimômw8 nunneukontunkanog, asuh matta pish keneepattauômw8 ne teague unnunneukontunk, ne teague nunneukontunkone qussuk ut kuttohtuóut, kenauwaéhtamunnaóut newutche nen Jehovah kummanitt8mw8.
26.2 Pish kenanauwéhteomw8 nussabbattomash, kah pish kukquhtiantamumw8 nus-Sanctuaryum, nen Jehovah.
26.3 Pomushaantaóg nukkuhk8aongash, kah nanawéhteauog nuttinnaumatuongash nish ussenat.
26.4 Neit pish nutann8n sokanon, nishnoh utt8che, kah ohke pish nano missegen, kah ohteakone mahtugquash, pish nano mechummú8ash.
26.5 Kah kuppog[h]am8ongan8 weehqshin nó pajeh weenominneash mauinneaumuk, kah wenominneash mauinneamuk pish wehqshin ohteuhkonat, kah pish k8wamepumm8 petukqunnegash, kah kuppahkontamwe wuttahtimw8 ut kutohtuóut.
26.6 Kah pish n8nohteahtóh kutohtu; kah pish kussepsinumw8, kah matta pish howan k8wabewunuk8mw8: kah nutamaun matche puppinashim wutch kutohtuôut, kah togkodteg matta pish pannupwushaumun8h kutohtuôut.
26.7 Kah pish k8nomadtehtauómw8 kummatwóm8óog, kah nag penushaog ut anaquabeog, nashpe togkodteg.
26.8 Kah napanna tahsuog kenaau, pish om[s]kauwáog nequt pasuk88oh, kah nequt pasuk88og kenaau, pish omskauwaog piogque nuttannonganogkussuoh, kah kumatwom8óog pish penushaog, ut anaquabeog nashpe togkodteg.
26.9 Kah kenanauánumunumw8, kah kummishummeechuméhhenumw8, kah kummuttaanhennumw8, kah kummenuhkehteauunumw8 n8n8waonk kenaau.
26.10 Kah pish kummeechumw8 nukkonuminneash, ahche nukkonuminneash, kah pish kussohwuttomw8 nukkonuminneash newutche wuskéeiash.
26.11 Kah nupponam nut-Tabernakleum kenugke kenaau, kah nukketeahogkou matta pish keneechánumunómw8,
26.12 Kah pish nuppomusham kenugke kenaau, kah nen kum Manitt8m8, kah kenaau pish nummissinninneumog.
26.13 Nen Jehovah kum-Manitt8m8, noh sohh8wunukqueóg wutch ohkeit Egypt, wutche 8tinninneumunneaóont nagoh, kah nuppapoqunnumup kushpunnegunne keyoakumw8, kah kussampwushshahennumw8.
26.14 Qut matta kukkehtiéóg, kah matta usseog wame yeush nuttinnaumatuongash.
26.15 Kah jishontamóg nukkuhk8waongash kah kukketeahogkôun8 ûhquontamóg n8sittum8angash, neit matta usseog wame nuttinnaumatuongash, póhqunumóg n8n8waonk,
26.16 Nen wonk yeu kuttinhénnuneau. kukkuhquttumauunumw8 mohsag kutjishadtóádtuonk, mahchekonaiyeonk, kussoppittáe ague, ne mahtuppahsuk muskesukquash, kah app8sont kukketeahogkounoh; kah pish tahn8che kutohketeamw8 k8skannemun8h, kummatwóm8óog pish ummechináoash
26.17 Kah nutayeuuhkóne ponamauonumw8 nuskesuk kah pish kuttattogkomukkumw8 kummatwom8óog, kah nag sekenunkqueógig pish kenanauunuk8óog, kah pish k8semw8, wanne howan wunnaumatuhkongk8óog.
26.18 Kah yeush wutch asquam n8tiéóg, neit pish nukk8tinnum sasamatahwonunnaóont nesausuk tahshit nompe wutche kummatcheseongan8oash.
26.19 Kah nuppohquenum pitchuanumwe wanegik kummenuhkesuongan8, kah nutayim kukkesukkum8 onatuh m8uhshagqut, kah kuttohkeimw8 onatuh wompuhshagqut.
26.20 Kah kummenuhkesuongan8 pish tahn8cheyeu8: kah kutohkeimw8 matta pish missegenninn8, kah mehtugquash ohkeit, matta pish dtanegeninno ummeechummuonk.
26.21 Kah panneauóg wutche nen, kah matta unnantam8og ken8tiinneaóut, neit kuppaguanehenumw8 nesausuk tahshit nompe wonk, neyaunag kummatcheseonganóash.
26.22 Kah nutann8n en kuhogkaóut touohkomukque puppinashimwog, neg pish kummukk8kinukk8óog kenechanoh, kah pish tummetahwhaog kenetáhsum8uh, kah pish kutoggushik8óog, kah kummayeuoash pish nussiyeumoash.
26.23 Kah yeush nashpe asquam sampwehteau8óg: qut pish panneauog.
26.24 Neit nen wonk, kupanneauôunumw8, neit wonk kutenninneahennumw8 nesausuk tahshit nompe wonk wutche kummatcheseonganoash.
26.25 Kah kenuhkukkouáhennumw8 togkodteg, ne pish ann8tom8 wutch wunn8waonk, kah pish kummukkinnemw8 en kut8tanóut: kah nutann8n enninneaonk ut kenugke kenaau, kah pish magun kuhhogaéog ut wunnutcheganit matwau.
26.26 Pohquenumauunog kuppetukqununkane anwóh8un8, neit piukqussuog mittamwussissog, pish apwóog kuppetukqununkan8 ut pasukquinnu oven, kah nag pish qushkinnumwog kuppetukqunnungan8 nashpe quttuhwheg, kah pish kummeetsimw8 kah matta pish k8wamep8mw8.
26.27 Kah yeush nashpe asquam kukkeihtieog, qut panneusseog
26.28 Neit pish kummusquanumwe panneauunumw8, kah nen, nux, nen kussasamatahwhonumw8 nesausuk tahshit nompe, wutche kummatcheseonganoash.
26.29 Kah pish kummechumw8 8weyaus8 kenaumonóog, & 8weyaus8 kuttaun8óog pish kummechineau.
26.30 Kah nuppaguatoh kukqununkque ayeuonganoash, kah nuttummetah kuttinnukontunkan8, kah nuttinnohteam nuppoe kuhhogkaóog, ut wuhhogkaout kenishkeneunkque nunneukontunkan8óog: kah nukketeahogkou pish kutûhquanumukou.
26.31 Kah nutayim kut8tanaoash mahtshadt, kah nummahchekomukquehteam kussanctuaryum88ash, kah matta nukqutchemontam8 kutanwohsin8e weetemungquott8m.
26.32 Kah nummohtohkehteam kutohkeimw8, kah kummatwomóog neg na wadohkitcheg, pish wutchepshauttamuneau.
26.33 Kah kenaau kusseauhkonumw8 kenugke pen8wohteaut, kussohwhunnumauunumw8 togkodteg náhohtóeu kenaau, kah kutohkeimw8 pish touushin, kah kut8tan[a]oash pish mahtsh[a]ash.
26.34 Neit ohke pish ohtou wus-Sabattomash, wame nish kesukodtash t[a]uushik, kah kenaau kummatwom8óog wutohkeeuóut, neit pish ohke anwohshin, kah pish ohtau wus-Sabattomash.
26.35 Wame nish kesukodtash toushik, pish anwohsin, newutche matta anwosinunn8p ut kut-Sabattom8wout, na wadohkeog.
26.36 Kah nag asqunnumauunógig, pish nuppadtauóog sauunnumôonk ut wuttahh8wóut, ut wutohtuóut ummatwom8oh, kah wunnishkteunkqussuonk touanuhhog wunnepog, pish wun8sukongquneau, kah nag pish wussemoog onatuh wasemuk wutch togkodteg, kah nag pish penushaog, wanne howan wunnaumatuhkauonk.
26.37 Kah pish papenusháittuog, onatuh agwe togkodteganit, wanne howan wunnaumatuhkauonk, kah matta pish kummenuhtikkompaumw8 anaquabhettit kummatwom8oog.
26.38 Kah pish kuppaguanimw8 ut kenugke penuwohteaut, kah wutohkeim8 kummátwom8óog pish kummahchepukquneau.
26.39 Kah nag sequenumauunogig, pish mahchekonaéog ut ummatcheseongan8ôut, ut kummatwom8óog wutohtuóut, kah wonk ut ummatcheseongan8ôut 8sh8oh, nah pish 8ch mahchekonnaénaoash.
26.40 Kah samp8áhettit ummatcheseonganoash, kah ummatcheseonganoash 8sh8oh, wonk uppanneseongan8óash, nish pannesehtihettichish, kah wonk panneáaushettit.
26.41 Kah nen wonk nuppanneauunôog, kah nuppas8óog wutohtuout ummatwom8oh: neit matta quoshqusausin8g wuttahou hohpom8uk, kah wuttapeneaumohettit sasamátawhuttuonk wutch matcheseongash.
26.42 Neit pish nummehquontam n8n8waonk nashpe Jakob, kah wonk n8n8waonk weeche Isaak; kah wonk n8n8waonk weeche Abraham pish nummehquontam, kah pish nummehquontam wutohtu.
26.43 Kah ohke pish nukkodtumun nashpe naghok, kah pish ohtoou wus-Sabattomash, netouushik ne toh ut nnag, kah nag pish tapeneaumwog sasamatahwhaongan8, newutche nux newutche jishontamwog n8sittum8ongash, kah ukketeaogkôunóuh ûhquontamwoh nukkuhk8waongash.
26.44 Qut ohch aphettit wutohtuóut ummatwom8oh, matta nutûhquanumóog, nummohtupánonaôut, pohquenumunat n8n8waonk weeche nag, newutche nen Jehovah um-Manitt8m8oh.
26.45 Qut nummehquontamwonshóog, 8sh8oh 8n8waonk, nag sohh8wunogig wutch ohkit Egypt, ut anaqubhettit penuwohteaog, onk woh nen um-Manitt8m8oh, nen Jehovah.
26.46 Yeush kuhk8waonpash, kah wussittum8ongash, kah unnaumatuongash, nish Jehovah magukish, nashauwe nagum, kah wunnaumonuh Israel, ut wadchuut Sinai, nashpe wunnutcheganit Moses.
27.1 KAh Jehovah ken8nau Mosesoh n8wau.
27.2 Ken8s wunnaumonuh Israel, kah nag us, wosektomp chippehtog quoshowaonk; nashpe k8n8whaonk keteahogkou wutche Jehovah.
27.3 Neit pish k8n8wháonk wosketomp, wutch wunneesneechage kodtumwohkomunat, nó pajeh nequtta wutteashinehchage kodtumwohkomunat, ne pish nnih k8n8whaonk, napanna tahshinchagkodtash silere shekelsash, nashpe Santuarihe shekel.
27.4 Kah mittumwossissuit, neit pish k8n8wháonk, nish shwinchagkodtash shekelsash,
27.5 Kah wutch napanna wutteáshe kodtumwohkomunat, onk yeaen neesneechag kodtumwohkomunat, neit pish k8n8whaonk, wosketompait, neesneechagkodtash shekelsash kah wutch mittamwossis, piukquodtash shekelsash,
27.6 Kah wutch nequtte nepauzápinneat, onk yean napanna wuttéashe kodtumwohkomunat, neit pish k8n8whaonk, wosketompait, napanna tahshinash silvere shekelsash kah mittamwossissuit, pish k8n8whaonk nishwinash silvere shekelsash.
27.7 Kah wutch nequtta tahshinchag wutteáshe kodtumwohkomunat, kah ánue, wosketompait, pish k8n8whaonk nabo napanna tahshinash shekelsash, kah mittamwossissuit, piukquodtash shekelsash.
27.8 Kah n8netuuttog k8n8whaonk, neit pish wunneepauweheuh anaquabit sephausuen, kah sephausuen pish 8n8whôh, neyane tapenumunit wunnutcheg noh quoshauadt, ne pish wuttinne sephausuen wunn8hwhon.
27.9 Kah puppinashim8it, ne sephamoáhitticheh en Jehovahut, wame neanussinnutcheh, ne pish anumauoncheh Jehovah noh ne pish wunneetupanatamweyeu8.
27.10 Matta pish onkatoge nompenó8, asuh matta wutós8wunoh, wanegit wutch machesit, asuh machesit wutch wanegit, kah ôs8wunne ôs8wunont,, puppinashim wutch puppinashim, neit ne, kah ne waj ôs8wunuk pish wunnetupanatamweyeu8og.
27.11 Kah tohneit nishkeneunkque puppinashimmuit, ne anussinutcheh matta sephaushettitcheh en Jehovahut, neit pish neepauweheau puppinashimwoh anaquahit sephausuen.
27.12 Kah sephausuen pish 8n8whôh, uttoh unne wunnegit asuh matchessinit, neyaunag k8n8ham8onk, woi sephausuen, ne pish nnih,
27.13 Kah man8whae man8whont, neit pish k8tnum napanna adtahshe chippag, en k8n8ham8onganit.
27.14 Kah wosketomp wunnetupanatamwahteunk week, wunnetupanatamweyeu8ut en Jehovahut, neit sephausuen pish 8n8hamun, uttoh en wunneguk asuh matchuk, neyane wunn8huk sephausuen, ne pish nnih.
27.15 Kah noh wanetupanatamwahtunk kodman8huk week, neit pish k8tnum napanna adtahshe chippag teag ne wan8haman, neit pish wuttaihe.
27.16 Kah wosketomp wunnetupanatamwahtunk Jehovahut, nawhutche wutohtaongane ohteuk, neit pish k8n8hamóonk, ne adtahshik 8skannemunneash: ne adtasishunk pasuk omer ne barleye wuskannem wunn8ham8onk napanna tahshinchagkodtash silvere shekelsash.
27.17 Wunnetupanatamwahtunk wutohteuk wutch Jubile kodtum8ut, neyaunag k8n8hamóonk ne pish n nih.
27.18 Kah wunnetupanatamwahtunk wutohteuk mahche Jubile88k. neit sephausuen pish wutogketamauoh teaguash, neyaunag kodtum8ash nish ashqshunkish, nô pajeh Jubilee k8dtum8ut: kah nish pish chippinnumunash wutch k8n8ham8onganit.
27.19 Kah man8homwe man8huk ohteuk, noh wanetupanatamwahtunk, neit pish k8tnum napanna adtahshechippag ne wan8haman, kah ne pish wuttaihe.
27.20 Kah matta man8ham8g ohteuk, asuh aninnumauont wutohteuk okatoge wosketompuh: matta pish wonk man8ham8un.
27.21 Kah ne ohteuk, sohham8m8uk ut Jubile, pish wunnetupanatamweyeu8 en Jehovahut, neyane ohteuk aninumauadt GOD: ne ohtóonk pish sephausuenuog wuttaihéeu
27.22 Kah howan wunnetupanatamwahteunk en Jehovahut, ohteuk ne nehenwonche taph8k, ne matta wutohtoé ohteuk.
27.23 Neit sephausuen pish wutogketamauoh, toh anôadtik wutch k8n8ham8ong, en Jubile kodtum8ut, kah noh pish mag8 k8n8ham8onk ne kesukok, wunnetupanatamweyeu8 en Jehovahut.
27.24 Ut Jubile kodtum8ut, ohke pish qushkem8 en noh taph8kup: noh ohtunk ne ohke.
27.25 Kah wame k8n8ham8ongash pish neyaunag Sanctuaryhe shekel, neesnehchage gerahsash, nish pish pasuk shekel.
27.26 Qut mohtommegit, noh noh mohtomegit en Jehovahut wutch puppinashimwut, wosketomp matta pish 8netupanatamwâheuh, uttoh an oxen, asuh sheep, ne wuttaihe Jehovah.
27.27 Kah tohneit nishkeneunkque puppinashim8it, neit pish umman8whoh neane wunn8whadt, kah pish k8tnum napanna adtahshe chippag, asuh matta man8whôont, neit pish magun neane wunn8whadt.
27.28 Qut ne teag anumauut Jehovah, wutch wame ne ohtunk, wosketomp & puppinnashim, kah wutohtôe ohteuk, matta pish mag8un, asuh man8ham8un, nishnoh teag magumuk ánue wunnetupanatamweyeu8 en Jehovahut.
27.29 Wanne teag mag8muk, wosketomp ne maguk, pish man8ham8un, pish wunnamuhkut nehtauun.
27.30 Kah wame paukque chippag ohkeit, wutch wuskannemunneash ut ohkeit wutch metugque meechummuonk, ne wuttaihe Jehovah. wunnetupanatamweyeu8 Jehovahut,
27.31 Kah wosketomp man8hum8e man8huk uppiukque chippiyeum; noh pish wuttit k8tnumun napanna adtahshe chippag.
27.32 Kah wame piukque chippag wutch herdut, asuh wutch flokut, wáme neg paumushacheg agwe souwapuhquamut. paukquok pish wunnetupanatamweyeu8 en Jehovahut,
27.33 Matta pish natinaham8 uttoh an wunneguk asuh machuk, asuh matta pish wutôs8wunnum8un: kah ôs8wunnume ôs8wunuk; neit ne, kah ne waj ôs8wunumuk, pish wunnetupanatamweyeu8, matta pish man8ham8un.
27.34 Yeush unnaumatuongash, nish Jehovah ann8noncheg Mosesoh, wutche wunnaumonuh Israel, ut wadchuut Sinai. 