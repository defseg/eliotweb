1.1 PAul kah Sylvanus, kah Timotheus, en thessaloniae moeuwehkomonganit, ne en Godut wut8shimau, kah en Lord Jesus Christ, kitteamonteanitteaonk apehtunk8k, kah wunnohteaonk wutch God k8shinnônut, kah Lord Jesus Christ.
1.2 Nagwutteae nutabuttantamômun God wutche kenaau wame, k8weadtimunúnnanónut peantamàgish.
1.3 Matta ahqueteauôog nummehquontamunnanonut k8namptamwe anakausuongan8, k8womoausúe anakausuongan8, kah manunnissue annoausuonk ut nul-Lordumunnonut Jesus Christ, ut anaquabit God, kah n8shun.
1.4 Wahteauog nemattinnônog womonitteaógish, kuppepenunkqunau God.
1.5 Newutche n8naunchem8kaonganun kuppeyaônukqueneau matta webe ut kutt8wonganit, qut wonk menuhkesuonganit, kah ut wunnetupanatamwe Nashauanitt8ut, kah ut mishe pahkontam8wonganit, neyane wahteauóg uttoh àne wosketompayeog ut kenugke kenaau, wutche kenaau.
1.6 Kutasukkiyeuenu8mwu, kah Lordut, mahche attumunumóg wuttinnowaonk nashpe m8cheke wuttamehpunàonk, nashpe wunnetupanatamwe nashauanittóe wekontamóonk.
1.7 Nemehkuh, kutusheómw8 wame neg wanamptogig ut Macedonia kah Achaia.
1.8 Newutche wuttinnowaonk God mishont8wau wutch kuhhogkaóut, matta webe ut Macedonia kah Achaia, qut wonk nish$noh ut ayeuonganit, k8namptam8ongan8 nogwe en Godut seaém8, ne waj matta woh toh éyog.
1.9 Newutche nag nagum8 nahtinnumwanshikqunnónog, uttoh ane petutteaog ut kuhhogkáout, kah uttoh áne quinnuppeóg en Godut wutch nunneukontunkanehtu, wâussumónat pomantamwae God.
1.10 Kah pahheónat wunnaumonuh wutch kesukqut, neh omohkiumpoh wutch nuppunat, Jesus noh pohquohwhunnukqueog wutch musquantam8onk ne paóm8ug.
2.1 NEwutche kenaau nehenwonche k8wahteomw8, kuppetutteaon8onganun, ne matta tahn8cheyeuunn8.
2.2 Qut mahche chequnehtamog negonae, & nutakodche nehetteamun, ne wahteauog, ut Philippi, nashpe nu Manitt8mun matta nukqusse keket8hkomun 8naunchem8kaonk God nashpe mishepenuanittuonk.
2.3 Newutche n8wehquetumm8wonganun, mat as8kodteamoyeu8p asuh nishkeneungquodtin8p, asuh pohch8teayeyeuun8p.
2.4 Qut neyane tapeneamunkqueog nuppaubuhtanumukqunnanônut w[u]naunchem8kaonk, ne nuttin éyinnean, màt wussikketeahéonat wosketompaog, qut God, noh quajteunk nuttahhunnónash.
2.5 Newutche matta toh utt8che nutauwohteómun asuh wanonk8waongash, neyane wahteauóg, asuh onkwhôsue iahchewontamóonk, God wauwaénin.
2.6 Asuh matta nunnatinneáhom8mun sohsum8onk wutch wosketompaut, asuh wutche kenaau, asuh wutche onkatogig, woh weasséhhenog neyane Uppostlesumoh Christ.
2.7 Qut nummanunnissimun kenugke kenaau, neyane n8chachuus sohkomm8unont wunnechansoh.
2.8 Netatuppe menuhke kodtanumunóg, n8wekontamumun kittinnummáununnanónut matta webe wunaunchem8kaonk God, qut wonk nehenwonche nukketeahogkounnónog, newutche kumm8cheke womoausumun.
2.9 Newutche kummehquontamumw8 neematog nutanakausuonganun, kah nummenuhkinnitteaonganun: newutche nutanakausimun kesukodae kah nukkonáe, matta woh kutôadtehteahéonan howan, ne kukkuhk8tomauunúmun wunaunchem8kaonk God
2.10 Kenaau wauwaenuog kah God, uttoh an wunneupanatamwáe kah sampweusseáe, kah matta aunchem8ónitteáe, anniyeog kenugke kenaau wanamptamógish.
2.11 Neyan8wahteauóg uttoh ane wehquetumauogkut, kah tapheogkut, kah mechumuhkonogkut nishnoh pasuk kenaau (neyane wut8shimau wunnechanoh)
2.12 Kuttapeneungque pomushonaóut Godut, noh wehkomukqueog en wuttahs8tam8onganit kah wussohsum8onganit.
2.13 Newutche yeu matta ahque wonk tabuttantamau8ogkut God, newutche attumunumog wuttinn8wàonk God, ne n8tamieog, kutattumunumuneau matta neyane wuttinn8waonk wosketomp, qut neyane wunnamuhkuteyeu8k, wuttinn8wáonk God ne mashanakausum8uk wonk ut kenaau wanamptamógish.
2.14 Newutche kenaau nematog kutasukomumw8 ummoeuwehkomungash God; neg apitcheg Judea, neg Jesus Christ$ut, newutche kenaau wonk kutchequnéhtamumw8, neyane8gish wutch ketatteamunganog, neyane nag wutch Jewsog.
2.15 Nag nushaog naneeswe Lord Jesus, kah nehenwonche ummanitt8womp8m8oh & n8swuttòhukqunnónog: kah nag matta wussikketeahou8og Goduh, kah panneusseog wame wosketompahtu.
2.16 Nukquitinukqunnónog unn8nonat Gentilsoh woh wadchanonnaóut, numwohtinat ummatcheseongash nagwutteáeu, newutche musquanittuonk nuhkuhkangquog panuppu.
2.17 Qut nenawun nematinnonog, amanitteaog wutche kenaau ogguhsese, woskeche matta mehtahut, nano numm8cheke menehkinitteamun naumunat kuskesuk, nashpe numishe kodtatamoonk.
2.18 Newajeh kodpeaônunog nen Paule, pasukqut kah wonk, qut mattannit n8tamehikqun.
2.19 Newutche teaguas nutañoussuonganun, asuh n8wekontam8onganun, asuh waenomae nutchetuhquabéin? sunnum$matta kenaau ut anaquabit nul-Lordumun Jesus Christ peyont?
2.20 Newutche kenaau nussohsumm8onganun, kah n8wekontam8onganun.
3.1 NEwutche, ahque kehchithaog, nuttenantamumun nunnussiñeat ut Athens.
3.2 Kah nutann8nomp Timotheus nemattin, kah wunnohtompeantog8moh God, neetanakausuenúin ut 8nauchem8kaonganit Christ, kummenuhkehikqunnaout, kah kuttaphikqunnaout papaume k8namptam8ongan8out.
3.3 Matta woh howan wutontapéinat nashpe yeush onkapunnaongash: newutche k8wahteauunneau, ne nuttit kehtimitteanan.
3.4 Newutche wunnamuhkut wetomunog, negonaeu kutinnunnanonup, pish nutchequnehtamumun wuttammehpunaongash, neyanágkup kah k8wahteauuneau.
3.5 Newutche yeu, ahque kehchithaon, nutann8teamup wahteauunat k8namptam8ongan8, ishkont toh$hen Qutchuaénin qutchhikkumw8, kah nutanakausuwonganun woh tahn8cheyeu8.
3.6 Qut yeuyeu Timotheus wag kuhhogkaout, en hogkanónut, kah anaunchem8kongqueog k8namptam8ongan8, kah k8womausuongan8, kah k8ne mehquanum8onganun nagwutteaeu, mahshe kodtantamóg kenainneanonut, neyane nenawun wonk kenáunnunnanónut.
3.7 Newutche nematog, nuttaphetteamun papaume kenaau, ut wame nuttunkapunnaonganunnónut, kah nukquequénauanum8onganunónut nashpe k8namptam8ongan8.
3.8 Newutche yeuyeu nuppomantamumun, menehtekompauweóg ut Lordut.
3.9 Newutche teague tabuttantamóonk woh wonk anumauogkut God wutche kenaau, newutche wame wekontamóonk ne wekontamog newutche kenaau anaquabit num-Manitt8mun.
3.10 Nukonáeu kah kesukodaeu nummishe peantamumun, woh nunnaumumun kuskesuk8, kah woh nuppannupehteomun ne quenauwehik8m8uk k8namptam8ongan8wóut.
3.11 Qut nagum God kah n8shun kah nul-Lordumun Jesus Christ, monchanukqutteuh en kuhhogkaóut.
3.12 Kah Lord nano mishéhhik8k kah muttaanhik8k en womonittinneat, kah wame wosketompaog, neyanhenog kenaau.
3.13 Onk woh menehketeau kuttahh8wòash monteag k8chumitte[a]unnaout ut wunnetupanatamm8onganit anaquabit God n8shun, ut uppeyonat Lord Jesus Christ weeche wame 8neetupanatam8moh.
4.1 NAno neit nematog k8wehquetumaunumw8 kah kenanompussumunumw8 nashpe Lord Jesus, neyane attumunumiéog ne woh paumushaog, kah woh k8sekitteaheamw8 God, ne woh netatupe nano kummishhetteamw8.
4.2 Newutche n8wahteomun chagua an8hteamowongash anumauwunàgkupash nashpe Lord Jesus.
4.3 Newutche yeu wuttenantam8onk God, k8neetupanatamwahetteaongan8, onk woh kukqueihtamumw8 nanwuñ8dsquauwonk.
4.4 Nish$noh pasuk woh 8wahteauun wutahtauunat 8wisq ut pahketeahahuwaonganit kah quttianatuonganit.
4.5 Matta nanwunn8dsquae ahchewontam8onganit, neyane Gentilsog neg matta waheunkig Goduh.
4.6 Howan ánuwununkitch, kah as8komunkitch weematoh matta woh toh ut teaguas, newutche Lord wutann8tauoh wame ne annìinitche, neyane nenawun, mahche unnunnóg kah n8wauwónanónut.
4.7 Newutche God matta nuttiñe wehkomuk8un nishkeneunkqussuonganit, qut wunnetupanatamweyeu8ut.
4.8 Newutche noh jishánumont, matta jishánumau8 wosketompuh, qut Goduh, noh wonk ánumunkqueog wunneupanatamwe wunnashauanitt8moh.
4.9 Qut papaume 8wemattue womónittueonk matta quenauwahik8mw8 k8sukkuhhumauununnaóut, newutche kenaau nehenwonche kukkuhk8tomunkumw8 God, k8womonittinneaóut.
4.10 Kah wunnamuhkut kutusseneau nogque en wame 8wemattinneat, neg wame apitcheg Macedonia, qut kenanompassumunumun nemattinnónog woh nano kummónanaóut.
4.11 Kah woh kenatwontamumw8 chequnappinneat, kah nehenwonche kutusseongan8 kutussénaóut, kah kutanakausutánaóut kenutchegan88ash, neyane ann8nog.
4.12 Onk woh kussampweusseáe pomushaumw8, nogque en nag poquadchit, kah matta teag kukquenauwehik8unaóut.
4.13 Qut matta kuttenánumunn8mw8 nematog kutas8kinneaout, papaume nag kawécheg, matta kummau8unnaóut neyane onkatogig matta ahtauogig annòausuonk.
4.14 Newutche wunnamptamog Jesus nup, kah omohku wonk, neyane nag wonk kawecheg ut Jesus$ut, God pish wunnashpe pas8ònuh.
4.15 Newutche yeu kuttinnununan nashpe wuttinn8waonk Lord, nenawun pamontamagish, kah apeàgish nô pajeh peyonat Lord, matta pish n8tamehheomun nag kaécheg.
4.16 Newutche nagum Lord n8keu wutch kesukqut nashpe mishont8waonk, nashpe ummishont8waonk Arch-angel, kah nashpe ummonopuhpeg God, kah neg napukeg ut Christut pish negonne omohkéog.
4.17 Néit nenawun pamontamagish kah sequnneagish, pish n8weeche moáe spemanonog ut mahtogqsut, nogkushkauónat Lord mamahche kesukqut, kah neit pish nummicheme wetomómun Lord.
4.18 Newutche taphettegk nashpe yeush kutt8wongash.
5.1 QUt papaume ahquompiyeuash, kah utt8cheyeuash matta quenauhikk8mw8 neematog woh k8sukkuhhumauununéau.
5.2 Newutche kenaau pannuppe k8wahteomw8, ne kesukkodtum Lord paont onatuh komm8towaen nukonáeu.
5.3 Newutche nag unn8wahettit wunohteaonk kah nanauwayeuonk, neit teanuk paguanuonk wunuhkukauoh, neyane neechaonk ut mittumwussissut wompequait, kah nag matta pish pohquohhamóog.
5.4 Qut kenaau nematog matta kutapúm8 póhkenahtu, ne kesukok woh kummattanukqunnaóut onatuh komm8towaen.
5.5 Kenaau wame wequaiyeue mukkiesog, kah kesukodte mukkiésog, matta k8chiyeumun nukonit asuh pohkenahtu.
5.6 Newutche ahque kouétuh neyane onkatogig: qut askuhwheteadtuh kah kussuhwhutteuh.
5.7 Newutche nag kaécheg kouéog ut nukonit, kah nag kogkeissippamwutcheg, kogkeissippamwog ut nukonit.
5.8 Qut nenawun wadchiogkish kesukodtut qussuhwhutteuh: hogqutteh wunnamptamwe kah womonittue mahpanóganit ahhohtag, kah wutche muhpuhkukqut ahhogtag annoósuonk wutch wadchanittuonk.
5.9 Newutche God matta nukkéhtimuk8un en musquanittam8onganit, qut attumunumunat wadchanittuonk nashpe nul-Lordumun Jesus Christ.
5.10 Noh nap8wônukqueógkup, uttoh kittinne t8hkenan asuh kouénan, woh k8weeche pomantam8móun nagum.
5.11 Newutche moeu taphettegk, kah weekekonittegk, neyane wonk ne aseyóg.
5.12 Kah k8wehquetumauunumun neemattinnónog, wahúk naghok anakausitcheg kenugke kenaau, kah kenanának8wóog ut Lordut, kah kutáuskomhikouôog.
5.13 Kah womoausue mishanum8k, wutche wutanakausuongan8, kah wunohkonittegk.
5.14 Kah kenanompassumunumun nemattinnónog, sampweteahàhuk neg nanwiitcheg: tapheuk nag n8chumwutteahhoncheg, chetanun8k n8chumwesitcheg, manunnissegk nogque en wame wosketompauhtu.
5.15 Nanauwehteau8k wanne howan matchenéhuwaon wutch ummatchenehuwaonk howan: qut micheme auhkom8k ne wanegik, na neeswe kenugke kenaau, kah wame wosketompaog.
5.16 Micheme weekontam8k.
5.17 Nagwutteánum8k peantamóonk.
5.18 Nish$noh$ut teag tabuttantam8k, newutche yeu wuttenantam8onk God ut Christ Jesus$ut papaume kenaau.
5.19 Ahque ontôh8k Nashauanit.
5.20 Ahque sekéneam8k kuhk8tomuhteáonk.
5.21 Qutchehteó8k wame teanteaquasinish, menuhkenum8k ne wanegik.
5.22 Kutchithontam8k wame ne agqueneungquok matcheseonganit.
5.23 Kah noh nagum wunnohteae Manit panuppe wunnetupanatamwahik8k: kah mámusseu kenashauonkan8òog, kah kukketeahogkon8óog kah kuhhokaóog, monteag wutchittue wadchanumunasj, nô pajeh uppeyonat nul-Lordumun Jesus Christ.
5.24 Paubuhtánumukqussu noh wéhkomukqueóg, noh wonk pish asit.
5.25 Neemattinn[ò]nog peantamwanshiñean.
5.26 Wonkum8k wame wemattinneunk nashpe wunnetupanatamwe wutchipwutt8napwuttuonk.
5.27 Kummechumuh kôunumw8 nashpe Lord, yeu wussukwhonk ogketamunaj kenugke wame wunnetupanatamwe wematinneunk
5.28 Ukkitteamonteanitteáonk Lord Jesus Christ wetomuk8k. Amen.
Epilogue Yeu negon-wussukwhonk en Thessaloniansog, wuttussukuhwhosu Athens.