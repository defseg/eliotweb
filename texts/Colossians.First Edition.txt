1.1 PAul uppostleumoh Jesus Christ, nashpe wuttenantam8onk God, kah Timotheus neemattin.
1.2 En wunnetupanatamwaénuut, & paubuhtanumwe weemattinneunk ut Christ$ut, neg apitcheg Colosse, kitteamonteanittuonk apehtunk8k kah wunohteaonk, wutch Godut n8shunnónut, kah Lord Jesus Christ.
1.3 Nuttabuttantamauómun God, kah 8shoh nul-Lordumun Jesus Christ, nagwutteae paantamwanshinog.
1.4 Nadteuh n8tamog k8namptam8ongan8 ut Jesus Christ, kah k8womonaongan8 wame wanetupanatogig.
1.5 Wutche annoósuonk ne wadchanumonteaóg ut kesukqut, ne negonae n8tamógkup ut wuttinn8waonganit wunnamuhkuteyeue wunaunchem8kaonk.
1.6 Ne páaonukqueog, neyane wame muttaohket, kah meechummu8k, neyane wonk ut kenaau, nadteuh ne kesukok n8tamóg, kah wahteauóg ukkitteamonteanitteaonk God$ut wunnamuhkuteyeuuk.
1.7 Neyane wonk netuhtauóg wutch Epaphras womonogkut n8weeche unninneúmun, noh wutche kenaau paubuhtanumáe wunnohtompeantogomoh Christ.
1.8 Noh wonk wahteauwáhikqueog k8womónaongan8 ut Nashauanitt8ut.
1.9 Newutche yeu nenawun wonk, nadteuh ne kesukok n8tamog, màtta kutahque peantamwa[n]shinn8mun, kah nukkodtantamumun, woh kenumwabehtunkqunnaout, nashpe wahteaonk wuttenantam8onk, ut wame waantam8onganit, kah nashauanittóe wahwahtam8onganit.
1.10 Onk woh kuppomushaumw8 ne tapeneungquok ut Lordut, ut wame wussikkitteahuonganit, mahshemeechumeog ut nishnoh wunanakausuonganit, kah nano, wahheog God.
1.11 Menehkheog nashpe wame menuhkesuonk, neyaûnag wussohsumóe menuhkesuonk, en wame sepepahuwaonganit, kah sepechequnehtamóonk weeche wekontamóonk.
1.12 Tabuttantamauóog wut8shinneuh, noh taphikqueog kutchippinnummoadtinneanónut wutohtaongan8 wunnetupanatamwáenuog ut wequáiyeuut.
1.13 Noh pohquohwhunukqueog wutch ummenuhkesuonganit pohkenái, kah pas8queog ut wuttass8tam8onganit womononche wunnaumonuh.
1.14 Noh adt ahtauog pohquohwhunittuonk nashpe 8sqheonk, ahquoantamóonk matcheseongash.
1.15 Noh anunkqutche matta nogqussue Manit, mohtammetuónont nishnoh oa[á]sinne.
1.16 Newutche nashpe nagum kesteauunáh wame teanteaguasinish, nish kesukqut, kah nish ohkeut, nogquokish kah mat nogquodtinogish, asuh wussittummóe appuongash, asuh tahs8tamm8wongash, negonneyeu8gish, asuh menuhkesuongash, wame kesteauunash nashpe nagum, kah wutche nagum.
1.17 Kah noh negonohkom wame teanteaquasinish, kah nashpe nagum wame moohtaash.
1.18 Kah noh uppuhkukquoh muhhog, moeuwekomunk: noh waj kutchissik, mohtomegit wutch napukeg, onk woh wutaneuhkomunat nish$noh$ut.
1.19 Ne wuttapeneaumun wut8shin, wame ne adtahshimmeechimuk woh ayeumoash wuhhogkat,
1.20 Kah (ayik wunnohteaonk nashpe pummetonkapunae 8sqheonk) nashpe nagum wanohteahtunk wame teanteaquasinish ut wuhhogkat, nashpe nagum, asuh nish ohkeit asuh nish kesukqut.
1.21 Kah kenaau momansh pen8wohteayògish, kah ayeuwehteayógish ut kuttenantam8ongan8out, nashpe matcheseáe anakausuongash, qut yeuyeu k8nohteahik8h.
1.22 Ut weyausúe wuhhogkat, nashpe nupp8onk, keneepauwehikqunnaòut wunnetupanatamwéinnúunneat, kah matta aunchem8ónittéinat, kah matta áuskontuonganun8g ut anaquabit.
1.23 Nagwutteánumóg wunnamptam8onk ohkeukònitteaog kah menuhkappeog, kah matta ontapéhtam8unat wutch aunchem8kae annoòsuonganit, ne n8tamògkup, kah ne kohk8tomaúu[t]up nish oaas noh agwe kesukqut, ne waj nen Paul nohtompeantogkahimuk.
1.24 Nen yeuyeu n8wekontam wutch kutchequnehtauonganòoash, kah nunnumwohtoh ne quenauwéhik8m8uk wutonkapunnaongash Christ, ut neyausut, newutche wuhhog, nemoeuwehkomonk.
1.25 Uttoh adt nohtompeantogáhimuk, neyane God chadchabe maguk ne anummiimuk wutche kenaau, pohshane ussenat wuttinnowaonk God.
1.26 Ne siogok ne onkwôsik wutch pometeonganit kah ontseonganit, qut yeuyeu wahteauwaheoneau wanetupanatogig.
1.27 Negoh God 8wahteauwaheuh teaguas wenauwetue wussohsumóonk, yeu siogok kenugke Gentilsog, ne Christ k8wetomuk8ongan8, annoósuonk wutch sohsumm8ongan8.
1.28 Noh kohk8tomwehteáog, nutchadchepimomun nish$noh howan, kah nukkuhk8tomauómun nish$noh howan, ut wame waantamm8onganit, onk woh neepauweheòmun nish$noh wosketomp pannuppe wunnetou ut Christ Jesus$ut.
1.29 Ne waj nen wonk anakause, manuhkeusseon, neyane wutanakausuonk, noh mahshanakausit ut nuhhogkat.
2.1 NEwutche nukkodtantam k8wahteauunnaóut ne mohság n8tamanatamóonk wutche kenaau, kah ne adtahshe mat n[à]mohetteg nuskesuk ut neyausut.
2.2 Onk woh wuttahh8wóash weekontamwatinneash, môayehettit ut womonittuonganit, kah ut wame weenauwetue kah pannuppe pahkontamunat ut wohwohtam8onganit, wahteauunat wussiogkodt8m God, kah wut8shin, kah Chrìst.
2.3 En noh ad adtahtâsik wame nompak8unne waantamóonk kah wohwohtamóonk.
2.4 Kah yeu nussin, ishkont howan kutas8kekomukou nashpe wun[a]nak8waongash.
2.5 Newutche tukônogque mat nutappein neyausut, qut k8wetomunumw8 ut nashauonganit, wekontamwe naumon k8niyeuongan8, kah menuhkohtáe k8namptam8ongan8 ut Christ.
2.6 Newutche neyane attumunóg Christ Jesus, noh Lord, nene pomushaunok.
2.7 Wadchabeteuhkoniteaóg, kah wekikônitteaóg ut wuhhogkat, kah manuhkehetteaóg ut wunnamptam8onganit, neyane kuhk8tomonteaog, ne ut mónag weech tabuttantamóonk
2.8 Ahqueteak ishkont howan kummuk8kinukumw8 nashpe Philosophie, kah tahn8che as8kekodtuonk neyane ahontse wosketompaog, neyane muttaohkée waj kutchehteomukish, kah matta neyane Christ
2.9 Newutche ut wuhhogkat, appehtunk wame numwae manittóowonk, wuhhogkae.
2.10 Kah kenaau kummissisimw8 ut wuhhogkat, noh wobuhkuhk88ut wame negonneyeu8uk kah menuhkesuonk.
2.11 En noh adt wonk quoshqussauséóg, nashpe mat menutchegane quoshqusausuonk, amaunumóg muhhogkae weyausue matcheseongash, nashpé ukquoshqusausuonk Christ.
2.12 N8weeche posekinausinnean ut kutchessumm8onganit, uttoh ad wonk weeche omohk8mog, nashpe wunnamptamóonk, ne kesteunk God, noh omohkinont wutch nuppunat
2.13 Kah nap8ôg ut kummatcheseongan8óut, kah ut mat quoshqusausue keyaus8, keteahukou moaeu, weeche nagum, mahche ahquontamunkqueog wame matcheseongash.
2.14 Chishkhog menutchegane wussukwhôsue kuhk8waongash, nish ayeuhkonukqueógish, nish ayeuuhkonukqueagish, kah wutamaunumun kônunkh8k pummetunkapunnauwaonganit.
2.15 Kah magk8kinnumwontog negonneyeu8gish kah menuhkesuongash, nish woshwe wunnahtikonash 8wekontam8ónon anue nahhog, ne ut.
2.16 Newutche ahque howan wussumuk8k wutche metsuonk asuh wuttattam8onk, asuh wutche sephausue kesuk, asuh wutche wuske nepauz, asuh wutche saboth
2.17 Yeush onkouóhtaash nish paaum8ugish, qut muhhog Christ.
2.18 Ahqueteau8k howan kutas8kekodtumunkquneau kutonkquatunkan8, nashpe nehenwonche kuttenantam8onganúe hohpaonk, kah waussumónat angelsog, uppetuk ontamunat yeush matta na naumógish, tahn8che p8kit nashpe 8weyausue unnantam8onk.
2.19 Kah matta manuhkinunk muhpuhkuk, ne wutch wame muhhog, nashpe ónohquesuongash kah nish kanepsikish, nekitteauonk aninumwóntamuk, kah moehteómuk, wutchenegin nashpe wunnekitteauonk God.
2.20 Newutche weeche nupp8mog Christ, wutch waj muttaohkée kutchehteomuk, tohwutch onatuh kenaau pomantamóg ut muttaohket, agwopehtamóg kuhk8waongash.
2.21 Mussunnum8hteógk, qutchehtam8hteogk mohmussunnum8hteogk.
2.22 Nish wame mahtshunkish auwohteamukish neyaûnag wosketompae an8team8ongash kah kuhk8tomuhteaongash
2.23 Nish wunnamuhkut ogqunneunkquotash waantam8onganit, nehenwonche unnantam8óngane waussumóonk, kah hohp8onk kah matta wohquonumóunat muhhog, asuh matta kodquttianumóunat tapheonat weyaus.
3.1 NEit weeche omohkeneonóg christ, natinneham8k yeush ongkoue ohtagish, uttoh apit Christ, wuttinohkounit God
3.2 Kuttenantam8ongan8ash ponam8k nish ongkoue ohtagish, qut matta nish ohkeit ohtagish
3.3 Newutche kenupmw8, kah kuppomantam8ongan8 adtahtausu weeche Christ ut Godut.
3.4 Christ noh kuppomantam8ongan nógqussit, neit pish kenaau wonk k8weeche nògqusinneau ut sohsum8onganit.
3.5 Newutche nehtau8k kuppompuhchaiyeum8ash nish muttaohket ohtagish, nanwunn8dsquauwonk, nishkeneunkqussuonk, mat kuhkenue womonittuonk, matchekodtantamóonk, kah iahchewontamóonk, ne nunneukontunkane waussumáonk.
3.6 Newutche yeush, ummusquantam8onk God peyaum8 ut mat n8sweehtam8e mukkiog.
3.7 Nish paumushâogish m8manch, nish nashpe pomantamógish.
3.8 Qut yeuyeu kenaau wonk kutamaunumunnáoash wame yeush, musquantam8onk, chenauausuonk, ishkauanittuonk, blasphemy, nishkeyeuongash, wutch kutt8n8wout.
3.9 Ahque pann8wahettehteogk, newutche kummahche amaunumumw8 nukkonasketomp weeche wutanakausuongash.
3.10 Kah kummahche hogkumw8 wuskoshketomp, noh weskhit neanussit noh kezheunt.
3.11 Na ut matta Greeksuun8g asuh Jewsuun8g, adt quoshqusausuonganu8g, asuh matta quoshqusausuonganun8g, Barbarianun8g, Scythianun8g, keneepissitcheg, asuh matta kaneepsegig, qut Christ noh wame, kah ut wame.
3.12 Newutche hogk8k (neyane neh pepenauonche God, wanetupanatogig, kah womonitcheg) wunnogkussue monaneteaongash, womoausuonk, hohpaetahháonk, manunnissuonk, sepepahtsuonk.
3.13 Mukk8amaumuttegk, kah ahquoantammóadtegk, howan musquanumout howane, neyane ahquontamunkqueóg Christ, kenaau wonk ussek.
3.14 Kah anue onk wame yeush, hogk8k womoausuonk, ne pahke neesepissuunk.
3.15 Kah 8nohteaonk God, nanauwunitch ut kuttahh8wout: en yeu k8wehkomitteamw8 wonk uppasuk8unneat muhhog: kah tabuttantamweinnú8k.
3.16 Wuttinnowaonk Christ wenauwétue apehtunk8k, ut wame waantam8onganit, kuhk8tomóadtegk, kah áuskontegk, nashpe ket8hamaongash, kah unn8hummaongash, kah nashauanitt8e ket8hamaongash, wunnetupanatamwehteahhae ket8hamunk ut Lord$ut.
3.17 Kah nish$noh kutusseneau kutt8wonganit asuh usseonganit, wame ussek ut 8wesuonganit Lord Jesus, tabuttantam8k God, kah wut8shimau nashpe nagum.
3.18 Ummittamwussinneunk agwapeht8k nehenwonche kasuk8wóog, neyane tapeneunkquok ut Lordut.
3.19 8wessukiinneunk womon8k kummittamwuss8óog, kah ahque weesoggenéheuk.
3.20 Mukkiésog n8swehtók k8chetuongan8wóog nish$noh$ut, newutche yeu 8sekittahukqun Lord.
3.21 Wut8shinneunk ahque m8m8sqheuk kummukkiésuóog, ishkont nag mishanehhéoog.
3.22 Wuttinneumunneunk n8swetok weyausue kussontimom8óog nish$noh$ut, matta nashpe webe náuttue wuttinneomunneunk, neyane wasekitteahancheg wosketompoh, qut nashpe nequtahteaháonk, qush8k God.
3.23 Kah nish$noh kutusseneau wutt8e usek, neyane Godut, kah matta wosketompaut.
3.24 Wahteauóg, wutch Lordut pish kutattumunumúmw8 ahtóe onkquatunk, newutche k8tininneumuhkauómw8 Lord Ch[t]ist.
3.25 Qut noh matchenehuadt, pish wutche attumunum matchenehittuonk ne asit: kah matta papenowe unnehhéoon missinninnúog.
4.1 WUssontimominneunk, aninnumók kittinneúmoog wanegik kah ne sampwagk, wahteaóg, k8sontimómw8 wonk ut kesukqut.
4.2 Nagwutteanum8k peantam8on, kah ne ut askuhwheteagk, weeche tabuttantamóonk.
4.3 Kah peantamwanshinnean wonk, woh God n8woshwunumunkqunnanónut wunnont8wáe squoant, únneat wussiogkodt8m Christ, ne waj nen wonk keneepseh.
4.4 Onk woh n8wahteauwàhuwónat, ne woh an8wái.
4.5 Waantamwe pomushagk wutche nag poquadchit apitcheg, pohquohwuttau8k utt8cheyeu8.
4.6 Kukkeket8kaongan8 nagwutteàe wunnetupanatamweyeu8utch, saltanu8utch nashpe salt, onk woh k8wahteomw8 uttoh woh àn namp8hamauóg nish$noh wosketomp.
4.7 Wame nuttinneyeuongash Tychicus pish k8wahteauwahukqunnáoash, noh womonogkut nematin, & pabahtanamwe nohtompeantog, kah n8weeche wuttinneumutteanan ut Lordut.
4.8 Noh an8nogkup en kuhhogkaóut ne nan wutch, woh 8wahteauunat kuttinniyeuongan8, kah woh kuttapeteunk8 kuttahh8wóash.
4.9 Weechau Onesimus paubuhtànumwe, kah womonogkut 8weemattin, noh pasuk kenaau, nag pish k8wahteauwahikk8wôog wame nish aunagish yeu$ut.
4.10 Aristarchus n8weeche kappishagkinnitteaéneum k8wonkumukou, kah Markus, weetohtu Barnabas wunnaumonuh (papaume nagum kutattumunumumw8 an8team8wongash, peyaonukquéog attumun8k)
4.11 Kah Jesus ussowesit Justus, neg quoshqusausitcheg yeug webe weetanakausúmogig, en wutass8tam8onganit God, yeug n8wekontamwàhikquog.
4.12 Epaphras, noh pasuk kenaau, wuttinneumoh Christ k8wonkomukou, nagwutteae kutanakausuwanshikou ut uppeantamunat, woh kussampwekompauúneau kah kuppannuppehteauwunnaôont wame wuttenantam8wonganit God.
4.13 Newutche n8wauwon, kummishe zealhuwanshhukkou, kah neg apitcheg Laodicea, kah neg apitcheg Hierapolis.
4.14 Luke womonit ponaskéhtuwôshuénin, kah Demas k8wonkumukkouwôog.
4.15 Wonkum8k 8wemattinneunk neg apitcheg Laodicea, kah Nimphas, kah Moeuwehkomonk ne ohtag wekit.
4.16 Kah yeu wussukwhonk mahche ogketamuk kenugke kenaau, ogketamwahe8k wonk ut Moeuwehkomonganit, ne ut Laodicea kah ogketam8k wonk 8sukkuhwhongan8 Laodiceansog.
4.17 Kah unnok Archippus nanauwompatash kenohtompeantogóôwonk, ne adtumunumau ut Lordut, onk wohkuppashanésen.
4.18 Wonkumaonk nashpe nehenwonche nunnutcheg nen Paul, mehquontam8k nukkìshpissuongash, kitteamonteanittuonk k8weteomak8. Amen.
Epilogue Wutussukkuhwhosu Rome en Colossiansog nashpe Tychicus kah Onesimus.
